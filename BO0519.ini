ཆོས་ཀྱི་ཚིགས་སུ་བཅད་པའི་འགྲེལ་པ།

སིངྒལའི་དགེ་སློང་ཝ་རཱ་གོ་ཌ་སཱ་རཱ་ཌ་ཐེ་རོ།

ལེའུ་དང་པོ།

ཟུང་ལྡན་གྱི་སྡེ་ཚན།
སྡུག་བསྔལ་གདུག་པའི་རྗེས་སུ་འགྲོ་
༡ (༡) དགེ་སློང་མིག་སྐྱོང་གི་སྒྲུང་།
སངས་རྒྱས་བཅོམ་ལྡན་འདས་གྲོང་ཁྱེར་མཉན་ཡོད་ཀྱི་རྒྱལ་བྱེད་ཚལ་གྱི་དགོན་དུ་བཞུགས་པའི་
ཚེ༑དགེ་སློང་མིག་སྐྱོང་ལ་ཚིགས་སུ་བཅད་པ་འདི་གསུངས་སོ།།
ཆོས་རྣམས་ཡིད་ཀྱི་རང་བཞིན་ཏེ། །ཡིད་ནི་གཙོ་ཞིང་སྔོན་ལ་འགྲོ།།
གལ་ཏེ་གདུག་པའི་སེམས་ཀྱིས་ནི། །སྨྲས་སམ་ཡང་ན་བྱས་ཀྱང་རུང༌།།
དེ་ལ་དེ་ཡིས་སྡུག་བསྔལ་འཐོབ། །ཤིང་རྟ་རྗེས་སུ་འབྲང་བ་བཞིན།།
གླེང་གཞི། སྐབས་ཤིག་ལ་དགེ་སློང་མིག་སྐྱོང་གྲོང་ཁྱེར་མཉན་ཡོད་དུ་སངས་རྒྱས་མཇལ་བར་
བཅར་བ་ན། མཚན་མོ་ཞིག་ལ་སེམས་མཉམ་པར་བཞག་སྟེ་ཡར་མར་ཕེབས་པའི་སྐབས། ཐོལ་
བྱུང་དུ་འབུ་སྲིན་འགའ་རྡོག་བརྫིས་ཐེབས། ཕྱི་ཉིན་ཞོགས་པ། དགེ་སློང་འགའ་ཁོང་གི་དྲུང་དུ་
བསྐྱོད་པ་ན་འབུ་སྲིན་ཤི་བ་མཐོང་འཕྲལ། ཡི་མ་རངས་པར་ཚུལ་དེ་སངས་རྒྱས་ཀྱི་སྙན་དུ་གསོལ།
སངས་རྒྱས་ཀྱི་ཞལ་ནས། དགེ་སློང་མིག་སྐྱོང་གིས་འབུ་བསད་པ་ཁྱེད་ཅག་གིས་དངོས་སུ་མཐོང་
ངམ། ཞེས་བཀའ་བསྩལ་པར། མ་མཐོང་ལགས་ཞེས་ཞུས་པས། དགེ་སློང་ཁོང་གིས་བསད་པ་ཁྱེད་
ཅག་གིས་མ་མཐོང་བ་བཞིན་དུ་ཁོང་གིས་ཀྱང་འབུ་སྲིན་དག་མ་མཐོང་བ་མ་ཟད་དགེ་སློང་ཁོང་ལ་
དགྲ་བཅོམ་པའི་གོ་འཕང་ཐོབ་ཟིན་སྟབས། གསོད་སེམས་ཀྱི་ཀུན་སློང་མེད་པས། ཉེས་པ་མེད་
དོ༑ ༑ཞེས་གསུངས། ཡང་ཁོང་དགྲ་བཅོམ་པ་ཡིན་ཀྱང་ཅིའི་ཕྱིར་མིག་ལོང་བར་གྱུར་རམ་ཞེས་ཞུས་
པར། སངས་རྒྱས་ཀྱིས་སྒྲུང་འདི་བཀའ་སྩལ་ཏོ༎
སྔོན་གྱི་སྐྱེ་བ་ཞིག་ལ་དགེ་སློང་མིག་སྐྱོང་སྨན་པ་ཡིན་པའི་ཚེ། ཐེངས་ཤིག་ཁོ་པས་བསམ་
བཞིན་དུ་བུད་མེད་ནད་པ་ཞིག་གི་མིག་ལོང་བ་བཟོས། བུད་མེད་དེས་ཁོ་མོའི་མིག་དྲག་སྐྱེད་བྱུང་
ན༑ རང་གི་བུ་ཕྲུག་དང་བཅས་པ་ཁོ་པའི་གཡོག་པོ་བྱ་རྒྱུར་ཁས་བླངས་ཀྱང༌། དོན་དུ་གཡོག་པོ་
བྱེད་དགོས་འཁེལ་ཡོང་སྙམ་ནས་འཇིགས་ཏེ། མིག་ཡོངས་སུ་དྲག་ཟིན་ནའང་ཇེ་སྡུག་ཏུ་འགྲོ་གི་
འདུག་ཅེས་སྨན་པར་རྫུན་བཤད། ཚུལ་དེ་སྨན་པས་ཤེས་ནས་ཁོ་མོར་འཁོན་ལན་སློག་ཕྱིར། བྱུག་
སྨན་གཞན་ཞིག་སྤྲད་པས། མིག་རྦད་དེ་ལོང་བར་གྱུར། ལས་དེའི་འབྲས་བུར། སྐྱེ་བ་ཕྱི་མ་མང་
པོར་ལན་གྲངས་དུ་མར་ཁོ་པའི་མིག་ཤེས་ཡོངས་སུ་ཉམས་སོ།།
བསྟན་དོན། ང་ཚོས་གང་མྱོང་བའི་ཆོས་ཐམས་ཅད་ཡིད་ལས་བྱུང་ཞིང་། ང་ཚོས་སྨྲ་བའམ་
བྱེད་པ་ཐམས་ཅད་ཡིད་ལས་བྱུང་། གལ་ཏེ་མི་དགེ་བའི་སེམས་ཀྱི་དབང་དུ་སོང་ནས་སྨྲས་སམ་
ཡང་ན་(བྱ་བ་)བྱས་པ་ན། ཟློག་ཏུ་མེད་པའི་མཇུག་འབྲས་ངན་པ་ཡོང་བ་ལྟ་ཅི། ང་ཚོས་གང་དུ་ཕྱིན་
ཀྱང་མི་དགེ་བའི་ལས་རྩོམ་ཞིང་། དེའི་རྒྱུ་མཚན་ནི་ང་ཚོའི་རྒྱུད་ལ་ཉོན་མོངས་ཡོད་པས་ལན། ཇི་
སྲིད་ང་ཚོ་ཉོན་མོངས་པའི་འཆིང་ཐག་ལས་མ་གྲོལ་བ་དེ་སྲིད་དུ་སྡུག་བསྔལ་རྣམས་འཇོམས་མི་
ཐུབ། དེ་ནི་མཉའ་ཤིང་གཡོགས་ཏེ་ཤིང་རྟ་འཁོར་ལོ་འདྲེན་མཁན་གྱི་རྟ་རྨིག་གི་རྗེས་སུ་བྱེད་པའི་
ཤིང་རྟ་འཁོར་ལོ་ཞིག་དང་གཉིས་སུ་མ་མཆིས། ཤིང་རྟ་འཁོར་ལོའི་ནང་དོ་པོ་ལྗིད་པོ་བླུགས་ནས་
རྟའི་རྗེས་སུ་བྱེད་ཅིང༌། རྟ་དེ་ནི་དོ་པོའི་ལྗིད་ཀྱིས་བསྣན་ནས་ཤིང་རྟ་འཁོར་ལོ་ལས་གྱེས་ཏེ་འགྲོ་
མི་ཐུབ་པ་བཞིན་ནོ༎
འགྲེལ་པ། ཆོས་ཀྱི་ཚིགས་སུ་བཅད་པའི་ཤོ་ལོ་ཀ་དང་པོ་གཉིས་ཀྱིས་གནད་ཆེ་བའི་ནང་
ཆོས་ཀྱི་ལྟ་བ་བསྟན། ཆོས་ལུགས་མང་ཆེ་བས་དེ་གཉིས་ནི་ཁོང་ཚོའི་ལྟ་བའི་རྣམ་གཞག་གི་གལ་
ཆེའི་གྲུབ་ཆ་ཞིག་སྟེ། འཇིག་རྟེན་འདི་ཉིད་དཀོན་མཆོག་ཅེས་རང་བཞིན་ལས་འདས་པའི་གང་
ཟག་ཅིག་གིས་བཀོད་པར་འདོད། འོན་ཏེ་ནང་ཆོས་ཀྱིས་ང་ཚོས་གང་མྱོང་བ་(བདག་དང་འཇིག་རྟེན་)
ཐམས་ཅད་ཡིད་དམ་ཤེས་པའི་བྱེད་ལས་ལས་བྱུང་བར་གསུངས། དེས་སངས་རྒྱས་ཀྱིས་འཇིག་
རྟེན་མཐའ་དང་ལྡན་མིན་ཐད་ཅི་ཡང་མ་གསུངས་ཟེར་སྨྲ་བ་པོ་དག་གི་འདོད་པར་བདེན་ཆ་ཅི་ཡང་
མེད་པ་ར་སྤྲོད་ཀྱང་བྱེད། (པཱ་ལི་ནང་མདོ་སྡེའི་སྡེ་སྣོད་ཀྱི་དབྱེ་བ་ཚན་པ་ལྔར་ཕྱེ་བའི་ནང་གསེས་བཞི་པ་)
ཆོས་རྣམས་གྲངས་ལྟར་བསྡུས་པའི་གཞུང་ལས་དྲང་སྲོང་རོ་ཧི་ཏ་སཱས་ཞུས་པའི་མདོའི་ནང༌།
སངས་རྒྱས་ཀྱིས། འཇིག་རྟེན་དང༌། འཇིག་རྟེན་གྱི་ཐོག་མ། འཇིག་རྟེན་གྱི་མཐའ་མ། མཐའ་མར་
འགྱུར་བའི་ཚུལ་བཅས་ཚང་མ་གོ་རྟོགས་དང་འཆར་སྣང་རྒྱུད་ལྡན་གྱི་གཟུགས་ཕུང་འདི་ཉིད་ལ་
ཐུག་གོ།ཞེས་གསུངས་སོ།།
མནོ་ཞེས་བྱ་བ་ནི་སྤྱིར་ཡིད་ལ་གོ །འོན་ཏེ་གཟུགས་དང་ཤེས་པའི་དོན་དམ་གྱི་གནས་ཚུལ་
ཐད་སངས་རྒྱས་ཀྱིས་རང་ངོས་ནས་མ་གྲུབ་པའི་ལྟ་ཚུལ་ཞིག་བཟུང་སྟེ། དེ་ནི་ལོ་རྒྱུས་ཀྱི་ཁྲོད་དུ་
ལྟ་གྲུབ་སྨྲ་བ་རྣམས་ཀྱིས་རིགས་པས་བརྡར་ཤ་གཅོད་རྒྱུའི་གཞི་གཙོ་བོར་གྱུར། སངས་རྒྱས་རང་
ཉིད་ཀྱིས་གཟུགས་ཤེས་རྒྱང་ཆད་དུ་སྣང་བའི་གཉིས་སྣང་མི་བཞེད། (པཱ་ལི་ནང་མདོ་སྡེའི་སྡེ་སྣོད་ཀྱི་
དབྱེ་བ་ཚན་པ་ལྔར་ཕྱེ་བའི་ནང་གསེས་གསུམ་པ་) ཆོས་རྣམས་འབྲེལ་ཆགས་སུ་བསྟན་པའི་གཞུང་
ཞེས་པའི་མདོའི་ནང་སངས་རྒྱས་ཀྱིས། ང་ཚོས་དྲུག་པ་ཡིད་ཤེས་ཐེ་བའི་ཆོས་གང་གི་སྐོར་གླེང་
ཡང་དེ་དག་ཐམས་ཅད་སྒོ་ལྔའི་ཤེས་པ་ལ་ཐུག་པར་བཀྲལ་ལོ། །ནཱ་མ་དང་རཱུཔ་ཞེས་པའི་ཐ་སྙད་
འདི་གཉིས་ཡོངས་གྲགས་སུ་སེམས་དང་གཟུགས་ཞེས་སྒྱུར་ཞིང་། འདི་གཉིས་གཅིག་ལ་གཅིག་
ལྟོས་ནས་ལྷན་གཅིག་ཏུ་གནས་པའི་ཆོས་(ངོ་བོ་)གཉིས་མིན་པར། མྱོང་བའི་བྱ་བ་གཅིག་ཉིད་ལ་
བལྟ་བའི་ཚུལ་ཐ་དད་པ་ཙམ་མོ། །ནཱམ་ཞེས་བྱ་བ་ནི་མྱོང་བ་གང་ཞིག་ཡུལ་ཅན་ཤེས་པས་ཡུལ་ལ་
བྱ་བ་བྱེད་སྟངས་ཀྱི་ཆ་ནས་དང༌། རཱུཔ་ཞེས་བྱ་བ་ནི་མྱོང་བ་གང་ཞིག་ཡུལ་ཅན་ཤེས་པས་ཡུལ་ལ་
བྱ་བ་བྱེད་པའི་ཚེ་ཡུལ་གྱི་ཆ་ནས་བལྟ་དགོས་སོ།།
བདེ་བ་བཟང་པོའི་རྗེས་སུ་འགྲོ།
༡ (༣) བྲམ་ཟེ་མཱཊུཀུནདཱལིའི་སྒྲུང་།
སངས་རྒྱས་བཅོམ་ལྡན་འདས་གྲོང་ཁྱེར་མཉན་ཡོད་ནང་རྒྱལ་བྱེད་ཚལ་གྱི་དགོན་དུ་བཞུགས་པའི་
ཚེ༑ བྲམ་ཟེ་གཞོན་ནུ་མཱཎྞུཀུནདཱལི་ལ་ཚིགས་སུ་བཅད་པ་འདི་གསུངས་སོ།།
ཆོས་རྣམས་ཡིད་ཀྱི་རང་བཞིན་ཏེ། །ཡིད་ནི་གཙོ་ཞིང་སྔོན་ལ་འགྲོ།
གལ་ཏེ་ཡིད་ནི་རབ་དྭངས་པས། །སྨྲས་སམ་ཡང་ན་བྱས་ཀྱང་རུང་།།
དེ་ལ་དེ་ཡིས་བདེ་བ་འཐོབ། །གྲིབ་མ་ཡོལ་བར་མི་འགྱུར་བཞིན།།
གླེང་གཞི། མཱཥྚཱཀུནདཱལི་ནི་བྲམ་ཟེ་གཞོན་ནུ་ཞིག་ཡིན་ཅིང༌། ཕའི་མིང་ལ་ཨངྒིན པུབ ཀ་ཞེས་
བགྱི་བ་སེར་སྣ་ཧ་ཅང་ཆེ་བས་དབུལ་པོར་སྦྱིན་པ་སྣ་གཅིག་ཀྱང་གཏོང་གི་མེད། ཐ་ན་རང་གི་བུ་
ལ་གསེར་གྱི་རྒྱན་ཆ་བཟོ་དགོས་ཀྱང་གསེར་བཟོ་བ་གླས་ན་གླ་ཆ་སྤྲོད་དགོས་ཁེལ་ཡོང་སྙམ་སྟེ་
རང་ཉིད་ཀྱིས་བཟོས། བུ་ནད་ཀྱིས་ཟིན་པའི་ཚེ། ནད་གཞི་ལྗིད་པོ་མ་ཆགས་བར་སྨན་པར་བསྟེན་
གཏུགས་མ་བྱས་ཤིང༌། བུ་འཆི་ལ་ཉེ་བ་མཐོང་འཕྲལ། ཁང་པའི་ཕྱིར་ཀ་ཕིབས་ནང་ཁྱེར་ནས་སྨན་
པ་སོགས་ཁྱིམ་དུ་ཡོང་མཁན་ཚོས་ཁོ་པའི་རྒྱུ་ནོར་དག་མཐོང་དུ་འཇུག་གི་མེད།
ཉིན་དེའི་ཞོགས་པ་སྔ་པོར་སངས་རྒྱས་བཅོམ་ལྡན་འདས་སྙིང་རྗེ་ཆེན་པོར་རྩེ་གཅིག་ཏུ་
མཉམ་པར་བཞག་པ་ལས་ལྡང་བ་དང༌། མཱཊྚཱཀུནདཱལི་ཀ་ཕིབས་ནང་ཉལ་ནས་ཡོད་པ་གཟིགས།
དེ་ནས་བཅོམ་ལྡན་འདས་གང་གི་སློབ་མ་དང་བཅས་པ་གྲོང་ཁྱེར་མཉན་ཡོད་ན་བསོད་སྙོམས་ལ་
ཕེབས། བྲམ་ཟེ་ཨངྒིན པུབཀའི་ཁྱིམ་གྱི་སྒོ་འགྲམ་དུ་བཞེངས་ནས་བཞུགས་ཏེ། ཁ་ནང་དུ་ཕྱོགས་
ཏེ་ཉལ་ནས་བསྡད་པའི་གཞོན་ནུའི་དོ་སྣང་འགུག་ཕྱིར་འོད་ཟེར་ཞིག་སྤྲོས་པས། གཞོན་ནུ་དེས་
སངས་རྒྱས་མཇལ་ཀྱང་ལུས་ཟུངས་ཧ་ཅང་ཞན་སྟབས་སེམས་ནང་ནས་དད་གུས་ཙམ་བྱེད་པ་
ལས་མ་ཐུབ། འོན་ཏེ་འཆི་བའི་ཚེ་སངས་རྒྱས་ལ་མི་ཕྱེད་པའི་དད་སེམས་ལྡན་པའི་མཐུ་ལས། སྐྱེ་
བ་ཕྱི་མར་སུམ་ཅུ་རྩ་གསུམ་གྱི་ལྷར་སྐྱེས་སོ།།
ལྷ་གནས་སུམ་ཅུ་རྩ་གསུམ་ནས་གཞོན་ནུ་མཱཎྞུཀུནདཱལིས་རང་ཉིད་ཤི་བའི་རྗེས་ཕས་དུར་
ཁྲོད་སྟེང་མྱ་ངན་བྱེད་པ་མཐོང་སྟེ། ཕ་དང་ལོ་ན་མཉམ་པའི་རྒས་པོ་ཞིག་གི་ཆ་བྱད་དུ་སྤྲུལ་ནས་
མདུན་དུ་ཐོན་ཏེ། རང་ཉིད་ཤི་བའི་རྗེས་སུམ་ཅུ་རྩ་གསུམ་དུ་སྐྱེ་བ་བླངས་པའི་སྐོར་བཤད་པ་དང༌།
ད་དུང་སངས་རྒྱས་ཀྱི་ཞབས་སྤྱི་བོར་བླངས་ནས་ཞལ་ཟས་ལ་གདན་དྲོངས་ཤིག་ཅེས་སྐུལ་མ་
བཏང་བས། སྦྱིན་པ་མ་བཏང་བའམ་སྡོམ་ཁྲིམས་མ་སྲུང་པར་སངས་རྒྱས་ལ་སེམས་གཏིང་ནས་
པ་ཙམ་གྱིས་མཐོ་རིས་སུ་སྐྱེ་ཐུབ་བམ་མི་ཐུབ་ཅེས་པའི་སྐོར་ལ་བྲམ་ཟེ་ཨངྒིན
པུབཀའི་ཁྱིམ་དུ་བགྲོ་གླེང་ཡང་བྱས་སོ། །དེས་ན། སངས་རྒྱས་ཀྱིས་གཞོན་ནུ་མཱཎྞུཀུནདཱལི་དངོས་
སུ་བོས། མཱཥྚཱཀུནདཱལིས་རང་གི་ལྷའི་རྒྱན་ཆ་རྣམས་སྤྲས་ཏེ་མདུན་དུ་ཐོན་ནས་རང་ཉིད་སུམ་ཅུ་
རྩ་གསུམ་གྱི་གནས་སུ་སྐྱེ་བ་བླངས་པའི་ཚུལ་རྣམས་རྒྱས་པར་བཤད་པས། ད་གཟོད་ཉན་པ་པོ་
རྣམས་ཡིད་ཆེས་ཏེ། བྲམ་ཟེ་ཨངྒིན པུབཀའི་བུས་སངས་རྒྱས་ལ་སེམས་གཏིང་ནས་དད་གུས་
བྱས་པ་ཙམ་གྱིས་ལྷ་གནས་སུ་སྐྱེ་བ་བླངས་སོ། ཞེས་སྨྲས།
བསྟན་དོན། སྐྱེས་བུས་གང་མྱོང་བ་ཐམས་ཅད་སེམས་ལས་འབྱུང༌། གལ་ཏེ་སེམས་འདི་
རབ་ཏུ་དྭངས་པའམ་དྲི་མས་མ་བསླད་པ་ཞིག་ཡོད་ན། ལུས་ངག་གི་རྣམ་འགྱུར་བཟང་པོ་ཐོན་རྒྱུ་
སྨོས་མེད་ཐོག །སེམས་བཟང་བའི་འབྲས་བུར། ལུས་ངག་གི་ལས་ལས་བདེ་བ་འཐོབ་པ་ནི་གདོན་
མི་ཟ་བའོ། དེ་ལྟའི་བདེ་བས་སེམས་བཟང་བའི་མི་དེ་བཞག་ནས་ནམ་ཡང་མི་འགྲོ་བ་ནི། དཔེར་ན།
རང་གི་གྲིབ་གཟུགས་ཀྱིས་རང་ཉིད་བཞག་ནས་མི་འགྲོ་བ་བཞིན་ནོ།༎
འགྲེལ་པ། ང་ཚོས་འབྲས་བུ་ཇི་ལྟར་མྱོང་མིན་ནི་རང་གི་ལྟ་ཚུལ་ལ་རག་ལས་ཤིང་། གལ་
ཏེ་ངན་ཕྱོགས་ཀྱི་ལྟ་ཚུལ་ཞིག་བཟུང་ན། སྡུག་བསྔལ་མྱོང་བར་འགྱུར་ཞིང་། བཟང་ཕྱོགས་ཀྱི་ལྟ་
ཚུལ་ཞིག་བཟུང་ན། བདེ་བ་འཐོབ་པར་འགྱུར་རོ། །མདོར་ན་བདེ་སྡུག་གང་ཡིན་རུང་རང་རེའི་
བསམ་བློ་གཏོང་སྟངས་ལ་རག་ལས་སོ།།
སེམས་ཀྱིས་འབྱུང་འགྱུར་གྱི་གནས་སྟངས་ཀྱང་བསྐྲུན་ཅིང༌། གལ་སྲིད་ང་ཚོས་གཞན་ལ་
སྡང་སེམས་བཟུང་བ་དང་ངན་སེམས་ཀྱིས་ལུས་ངག་གི་ལས་བརྩམས་ན། གཞན་རྣམས་མི་དགའ་
བར་འགྱུར་བ་དང༌། སྤྱི་ཚོགས་དང་ཁྲིམས་ཀྱིས་ང་ཚོར་ཆད་པ་གཅོད་པ་མ་ཟད་ཤི་བའི་འོག་ཏུ་
སྡུག་བསྔལ་བའི་གནས་ཤིག་ཏུ་སྐྱེ་བར་འགྱུར་རོ། །འདིར་སེམས་ཞེས་བྱ་བ་ལས་དང༌། མྱོང་བ་
ཞེས་པ་འབྲས་བུར་གོ་བར་བྱའོ།།
མཐར་ཚིགས་སུ་བཅད་པ་འདི་གཉིས་ཀྱི་བསྟན་དོན་ནི། བསམ་པ་བཟང་ན་ས་དང་ལམ་
ཡང་བཟང༌། །བསམ་པ་ངན་ན་ས་དང་ལམ་ཡང་ངན། །ཞེས་པ་འདིའོ། །འདི་གཉིས་པོས་ལས་
བཟང་ངན་གྱི་འབྲས་བུ་ཆུད་མི་ཟ་བའང་བསྟན། སྔོན་མ་ལས་གང་བསགས་པའི་འབྲས་བུ་འདས་
སམ་ད་ལྟར་རྣམ་པར་སྨིན་པ་དང༌། ད་ལྟ་གང་གསོག་བཞིན་པའི་ལས་ཀྱི་འབྲས་བུ་ད་ལྟའམ་མ་
འོངས་པར་མྱོང་བར་འགྱུར། རང་ལ་བདེ་སྡུག་ཇི་ཡོང་རང་ཉིད་ལ་རག་ལས་པ་དང་། རང་གི་བདེ་
འགྲོ་དང་ངན་འགྲོའི་རྒྱུ་རང་ཉིད་ཀྱིས་གསོག་ཅིང༌། རང་ནི་རང་གི་ལས་དབང་གི་ཁ་ལོ་བ་ཡིན།
རང་གིས་གང་བཟོས་པ་དེ་རང་གིས་མེད་པ་བཟོ་ཐུབ། སངས་རྒྱས་པའི་ཆོས་ཀྱིས་རྒྱུ་འབྲས་ཀྱི་
རྣམ་གཞག་ཤེས་ནས་ཉམས་སུ་བླངས་ཏེ་སྡུག་བསྔལ་ལས་འགྲོལ་ཐབས་བསྟན་ཅིང༌། སངས་
རྒྱས་པའི་ཆོས་ནི་དོན་དངོས་དང་མཐུན་པ་དང་རེ་བ་བཟང་སར་བཅོལ་མཁན་ཞིག་ཡིན། འདིས་
རྒྱུས་མངའ་མེད་པའི་རང་བཞིན་ལས་འདས་པའི་བྱེད་པོ་ཞིག་ལ་རྨོངས་པའི་ངང་ནས་བློ་གཏད་
དེ་བདེ་བ་དོན་དུ་གཉེར་བ་ལས་ལྡོག་སྟེ། དོན་དངོས་དང་མཐུན་པའི་བདེ་སྐྱིད་ཀྱི་ལམ་ངོ་མ་ཞིག་
འཚོལ་གྱིན་ཡོད།
འཁོན་པའི་སེམས་ཀྱིས་བདེ་མི་སྟེར།
༡(༣) དགེ་སློང་སྐར་རྒྱལ་གྱི་སྒྲུང་།
སངས་རྒྱས་བཅོམ་ལྡན་འདས་གྲོང་ཁྱེར་མཉན་ཡོད་ནང་རྒྱལ་བྱེད་ཚལ་གྱི་དགོན་དུ་བཞུགས་པའི་
ཚེ༑ དགེ་སློང་སྐར་རྒྱལ་ལ་ཚིགས་སུ་བཅད་པ་འདི་གསུངས་སོ།།
ང་ལ་སྨད་ཅིང་ང་ལ་གནོད། །ང་ལས་འཕྲོག་ཅིང་ང་ཕམ་ཞེས༎
གང་གིས་དེ་དག་སེམས་བྱེད་པ། །དེ་རྣམས་ཁྲོ་བ་ཞི་མི་འགྱུར།།
ང་ལ་སྨད་ཅིང་ང་ལ་གནོད། །ང་ལས་འཕྲོག་ཅིང་ང་ཕམ་ཞེས།།
གང་གིས་དེ་དག་སེམས་བྱེད་པ། །དེ་རྣམས་ཁྲོ་བ་ཞི་བར་འགྱུར།།
གླེང་གཞི། དགེ་སློང་སྐར་རྒྱལ་ནི་བཅོམ་ལྡན་འདས་ཀྱི་སྲུ་མོའི་བུ་ཡིན་ཞིང་སྐབས་ཤིག་རིང་
བཅོམ་ལྡན་འདས་དང་ལྷན་དུ་བཞུགས་ཏེ། ན་སོ་རྒས་པ་ན་ད་གཟོད་རབ་ཏུ་བྱུང༌། འོན་ཏེ་རང་
ཉིད་བསླབ་པ་རྒན་པ་ཞིག་ཡིན་ཟོལ་བྱས་ཏེ། ཁོ་པའི་དྲུང་དུ་ཡོང་མཁན་དགེ་འདུན་པ་རྣམས་ཀྱིས་
ཁོ་པར་བསྙེན་བཀུར་ཞུས་ན་ཆོག་གམ་ཞེས་དྲིས་ཚེ་ཁོ་པའི་སྣང་བ་སྤྲོ་སེང་ངེར་གྱུར། ཕྱོགས་
གཞན་ཞིག་ནས་དགེ་འདུན་གཞོན་པ་རྣམས་ཀྱིས་རེ་བ་ལྟར་ཁོ་པས་ལས་འགན་སྒྲུབ་མ་ཐུབ་པའི་
ཁར་ཁོང་ཚོ་དང་འཁྲུག་རྩོད་ཡང་ཡང་བྱས། ཁོ་པའི་སྤྱོད་ཚུལ་དེ་ལ་བརྟེན་ནས་གཞན་གྱིས་ཁ་
རྡུང་བཏང་ན། ཡིད་མ་ཚིམས་པར་ཆོ་ངེ་འདོན་བཞིན་ཁོང་ཁྲོ་དང་བཅས་བཅོམ་ལྡན་འདས་ལ་ཞུ་
གཏུགས་བྱེད་དུ་སོང་ངོ་།།
ཐེངས་ཤིག་སྟོན་པས། སྐར་རྒྱལ་ཁྱོད་སྡུག་བསྔལ་གྱིས་མནར་ནས་ཡིད་སྐྱོ་ཞིང་མཆི་མ་
གཏོང་བཞིན་ངའི་དྲུང་དུ་ཡོང་དགོས་དོན་ཅི་ཡིན་ཞེས་བཀའ་འདྲི་གནང་བ་ན། དགེ་སློང་གཞན་
རྣམས་ནང་གྲོས་བྱས་ཏེ། སྐར་རྒྱལ་ཁེར་རྐྱང་དུ་སྟོན་པའི་དྲུང་དུ་བཅར་ན། རྙོག་གྲ་ཡོང་བར་
དོགས་ནས་ཁོང་ཚོའང་ལྷན་དུ་བསྐྱོད་དེ། སྟོན་པ་ལ་གུས་ཕྱག་ཕུལ་ནས་ཡིད་དང་བ་ཆེན་པོས་
ཟུར་ཞིག་ཏུ་ཙོག་པུར་བསྡད་དོ། །དེ་ནས་སྐར་རྒྱལ་ན་རེ། སྟོན་པ་མཆོག །དགེ་སློང་འདི་དག་གིས་
བདག་ལ་བརྙས་བཅོས་བྱེད་ཀྱི་འདུག་ཅེས་ཞུས། སྟོན་པས། འོན་ཏེ་སྐབས་དེར་ཁྱོད་གང་དུ་བསྡད་
ཡོད་ཅེས་བཀའ་གནང་བའི་ལན་དུ། དགོན་པའི་འདུ་ཁང་གི་དབུས་སུ་བསྡད་ཡོད་ཅེས་གསོལ།
དགེ་སློང་འདི་དག་ཡོང་བ་ཁྱོད་ཀྱིས་མཐོང་སོང་ངམ་ཞེས་བཀའ་གནང་བར། མཐོང་ལགས་སོ་
ཞེས་ཞུས། དེས་ན་ཁྱོད་ཀྱིས་ཡར་ལངས་ནས་ཁོང་ཚོ་མཇལ་བར་བཅར་རམ་ཞེས་དྲིས་པར།
བདག་གིས་བཅར་མེད་ཅེས་གསོལ། ཁོང་ཚོའི་ལྷུང་བཟེད་འཁྱེར་རོགས་བྱས་སམ་ཞེས་པར། དེ་
ལྟར་བྱས་མེད་ཅེས་ཞུས། སྟོན་པས། དེས་ན་ཁྱོད་ཀྱིས་རྫུན་བསྒྲིགས་མ་བྱེད། ལན་པ་ཚང་མ་ཁྱོད་
ལ་གདའ། ཁོང་ཚོར་དགོངས་སེལ་ཞུས་ཤིག །ཅེས་བཀའ་སྩལ། ཁོ་ན་རེ། བདག་གིས་དགོངས་
སེལ་ཞུ་གི་མིན་ཞེས་ཞུས། དེའི་ཚེ་དགེ་སློང་རྣམས་ཀྱིས་སྟོན་པར། ཁོ་ནི་དགེ་སློང་མགོ་མཁྲེགས་
ཅན་ཞིག་ལས་མ་འདས་ཞེས་ཞུས་པར། སྟོན་པས། དགེ་སློང་དག །ཁོ་པ་མགོ་མཁྲེགས་ཅན་དུ་
ར་སྤྲོད་བྱུང་བ་ཐེངས་དང་པོ་མིན། སྔོན་གྱི་སྐྱེ་བ་ཞིག་ཏུའང་ཁོ་པ་མགོ་མཁྲེགས་ཅན་དུ་འདས་སོ་
ཞེས་གསུངས། ཁོ་པའི་མགོ་མཁྲེགས་ཀྱི་ངང་ཚུལ་འདི་ངེད་ཅག་གིས་ད་ལྟ་མ་གཏོགས་མ་ཤེས།
སྔོན་གྱི་སྐྱེ་བར་ཁོ་པས་གང་བྱས་ལགས་སམ་ཞེས་ཞུས་པར། སྟོན་པས། དགེ་སློང་དག་ལེགས་
པར་ཉོན་ཅིག་ཅེས་བཀའ་སྩལ་ནས་སྒྲུང་འདི་གསུངས་སོ།།
སྔ་མོ་རྣལ་འབྱོར་པ་དེབལ་(Devala)ཞེས་བྱ་བའི་རྒྱལ་པོ་ཞིག་གིས་ཡུལ་ཝཱ་ར་ཎཱ་སིར་
རྒྱལ་སྲིད་སྐྱོང་བའི་སྐབས། ཧི་མ་ལ་ཡ་ནས་ཐོན་པའི་ཚྭ་དང་ཚུའུ་སླད་ཆར་དུས་ཟླ་བ་བཞིའི་
རིང་གྲོང་ཁྱེར་གྱི་འགྲམ་དུ་འདུག་འདོད་བྱུང་ཞིང༌། དེའི་སྔོན་ཧི་མ་ལ་ཡའི་ལུང་གཤོངས་སུ་ཟླ་བ་
བརྒྱད་དཀའ་ཐུབ་ལ་གནས་སོ། །གྲོང་ཁྱེར་གྱི་རྒྱལ་སྒོའི་འགྲམ་དུ་སླེབས་པ་དང་བུ་གཉིས་འདུག་
པ་མཐོང་འཕྲལ། གྲོང་ཁྱེར་འདིར་ཡོང་མཁན་དགེ་སློང་རྣམས་གང་དུ་འདུག་གམ་ཞེས་དྲིས་པར།
རྫ་མཁན་གྱི་ལས་ཁང་ནང་བཞུགས་ཀྱི་ཡོད་ཅེས་ལན་བཏབ། དེ་ནས་དེབལ་རྫ་མཁན་གྱི་ལལས་
ཁང་དུ་སོང་ནས་སྒོ་རྩར་ལངས་ཏེ། རྫ་མཁན་ལགས། ཞག་མ་གཅིག་གནས་ཚང་གཡར་ན་འཚལ་
ལམ་ཞེས་དྲིས་པས། རྫ་མཁན་གྱིས་དོ་ནུབ་ལས་ཁང་ནང་ལས་དོན་གང་ཡང་མེད་ཅིང༌། ལས་
ཁང་རྒྱ་ཆེ་བས་ཁྱེད་ཀྱི་ཐུགས་འདོད་ལྟར་བཞུགས་ན་ཆོག་ཅེས་ཁས་བླངས། དེབལ་ལས་ཁང་ནང་
སོང་ནས་བསྡད་མ་ཐག་མིང་ལ་ནཱརྡ་(Narada)ཞེས་པའི་རྣལ་འབྱོར་པ་ཞིག་ཧི་མ་ལ་ཡ་ནས་ཕྱིར་
འཁོར་ཏེ་རྫ་མཁན་ལ་གནས་ཁང་གཡར་དུ་གསོལ། རྫ་མཁན་གྱིས་ཡུད་ཙམ་བསམ་བློ་བཏང་སྟེ།
རྣལ་འབྱོར་པ་དང་པོ་དེས་འདི་དང་མཉམ་དུ་འདུག་འདོད་ཨེ་ཡོད་སྙམ་ནས། ཁོ་རང་གཉིས་ནང་
གྲོས་བྱེད་དུ་བཅུག་གོ།
དེར་བརྟེན་རྫ་མཁན་གྱིས་ཕྱིས་སུ་སླེབས་པའི་རྣལ་འབྱོར་པ་དེར། རྣལ་འབྱོར་པ་ལགས།
གལ་ཏེ་དང་པོ་སླེབས་མཁན་རྣལ་འབྱོར་པ་དེས་མོས་མཐུན་གནང་ན། ཁྱེད་བཞུགས་ན་ཆོག་ཅེས་
བཤད། དེས་ན་ནཱརྡ་དཱིབལ་གྱི་དྲུང་དུ་སོང་ནས། རྒན་ལགས། གལ་ཏེ་ཁྱེད་ཀྱིས་མོས་མཐུན་གནང་
ན༑ང་མཚན་གཅིག་འདིར་འདུག་གི་ཡིན་ཅེས་བཤད་པས། དེབལས། ལས་ཁང་ནི་ཧ་ཅང་རྒྱ་ཆེ་བས་
ཡར་འོངས་ནས་ཟུར་ཞིག་ཏུ་བསྡད་ན་ཆོག་ཅེས་ལན་བཏབ། དེ་ནས་གཉིས་ཀས་ཕན་ཚུན་འཚམས་
འདྲི་ཞུས་ཏེ། ནཱརྡས་ཁོ་རང་གི་སྔོན་དུ་སླེབས་པའི་རྣལ་འབྱོར་པ་དེའི་འགྲམ་དུ་བསྡད་དོ།༎
མཚན་དེར་མ་ཉལ་གོང་ནཱརྡས་གཟབ་གཟབ་བྱས་ཏེ་དེབལ་ཉལ་ས་དང་ལས་ཁང་གི་སྒོའི་ཁ་
ཕྱོགས་ལ་དོ་སྣང་ལེགས་པར་བྱས་ཏེ་ཉལ། འོན་ཀྱང་དཱིབལས་རང་གི་ཉལ་སར་ཏག་ཏག་མ་ཉལ་
བར། སྒོ་ལམ་སྟེང་འཕྲེད་ཉལ་བརྒྱབས། དེར་བརྟེན་ནཱརྡ་མཚན་གུང་ལ་ཕྱིར་འགྲོ་བའི་ཚེ། དེབལ་
གྱི་སྐྲའི་ཐོར་ཅོག་རྡོག་བརྫིས་ཐེབས། དེ་མ་ཐག་དེབལས། ངའི་ཐོར་ཅོག་རྡོག་བརྫིས་རྒྱག་མཁན་
དེ་སུ་ཡིན་ཞེས་སྐད་ཅོར་བརྒྱབས་པས། ནཱརྡས་རྒན་ལགས། ང་ཡིན་ཞེས་ལན་བཏབ་པར། དེབལ་
ཡིས། རྣལ་འབྱོར་པ་རྫུན་མ་ཁྱོད་ཤིང་ནགས་ཀྱི་དཀྱིལ་ནས་སླེབས་པ་འདྲ་པོ་འདུག་ཟེར། རྒན་
ལགས། ངས་ཁྱེད་འདིར་ཉལ་ཡོད་པ་ཤེས་མ་བྱུང༌། དགོངས་འགལ་མེད་པ་མཁྱེན་ཞེས་བཤད་
དེ་ཕྱིར་སོང་ངོ་། །དེའི་ཚེ་དེབལ་མ་བཟོད་པར་ངུ་གིན་དུ། ཁོ་ཕྱིར་ནང་དུ་ཡོང་སྐབས་རྡོག་བརྫིས་
གཏོང་དུ་འཇུག་གི་མིན་ཞེས་བསམ་བློ་འཁོར་ནས་ཨ་ལོག་ཅིག་བརྒྱབས་ཏེ་མགོ་གཏད་སར་རྐང་
པ་གཏད། རྐང་པ་གཏད་སར་མགོ་གཏད་དེ་ཉལ། དེ་རྗེས་ནཱརྡས་ད་ཐེངས་རྐང་པའི་སྟེང་ནས་
སོང་སྟེ་རྡོག་བརྫིས་མ་ཤོར་བ་བྱེད་ཀྱི་ཡིན་ཞེས་བསམ་བློ་འཁོར་ཏེ་ནང་དུ་འཛུལ་པས། ཏག་ཏག་
དེབལ་ཡི་མཇིང་པ་རྡོག་བརྫིས་ཐེབས། དེབལས་དེ་མ་ཉིད་དུ་ཁོང་ཁྲོ་དང་བཅས། སུ་ཡིན་ཞེས་
སྐད་བརྒྱབས་པར། ནཱརྡས་ང་ཡིན་རྒན་ལགས་ཞེས་བཤད། དེ་ལ་དེབལས། རྣལ་འབྱོར་པ་རྫུན་
པ་ཁྱོད་ཀྱིས་ཐེངས་དང་པོ་ངའི་ཐོར་ཅོག་རྡོག་བརྫིས་བཏང་། ད་ཐེངས་ངའི་མཇིང་པ་བརྫིས་སོང་།
ངས་ཁྱོད་ལ་དམོད་ངན་རྒྱག་རྒྱུ་ཡིན་ཟེར་བས། ནཱརྡས། ཁྱེད་འདི་ལྟར་ཉལ་བ་ངས་ཤེས་མ་བྱུང༌།
ང་ལ་ལན་པ་མེད། ང་ཕྱིར་འགྲོ་དུས་ཁྱེད་ཀྱི་ཐོར་ཅོག་རྡོག་བརྫིས་ཤོར་སྟབས། ཡར་ཡོང་དུས་རྐང་
པ་གཏད་ས་ནས་ཡོང་དགོས་བསམས་བྱུང་ཞེས་དགོངས་སེལ་ཞུས་ནའང༌། དེབལས། རྣལ་འབྱོར་
པ་རྫུན་པ་ཁྱོད་ལ་དམོད་ངན་རྒྱག་རྒྱུ་ཡིན་ཟེར། ནཱརྡས་དགོངས་སེལ་ཇི་ཙམ་ཞུས་ཀྱང་མ་ཉན་པར།
ཉི་མ་ཤར་བ་དང་ཁྱོད་ཀྱི་མགོ་བོ་དུམ་བུ་བདུན་དུ་འཐོར་བ་ཤོག་ཅེས་དམོད་མོ་བྱས་སོ། །
དེ་ནས་ནཱརྡས་དམོད་ངན་དེ་རྣལ་འབྱོར་པ་དང་པོ་སྟེ་དེབལ་ཉིད་ལ་ཟུག་རྒྱུ་ཡིན་པ་མཐོང་
ནས། སྙིང་རྗེས་མ་བཟོད་པར། རང་གི་ཏིང་ངེ་འཛིན་གྱི་མཐུ་ལས་ཉི་མ་འཆར་དུ་མ་བཅུག །དེའི་ཚེ་
རྒྱལ་པོས་བར་འདུམ་བྱས་ཏེ་དེབལ་ལ་དགོངས་སེལ་ཞུ་རུ་བཅུག་ཀྱང༌། དེ་ཝལ་གྱིས་མགོ་གཡུག་
གཡུག་བྱས། དེས་ན། ནཱརྡས་དེབལ་ལ་ངས་ཏིང་ངེ་འཛིན་གྱི་མཐུ་ལས་ཉི་མ་འཆར་དུ་འཇུག་རྒྱུ་
ཡིན་པས། ཉི་མ་ཤར་བ་དང་ས་རྡོག་རྡོག་ཅིག་མགོ་སྟེང་དུ་བཞག་སྟེ་ཆུའི་ནང་འཛུལ་ནས་གང་ས་
ནས་ཆུ་ཁར་ཐོན་ཙམ་ཐོན་ཙམ་བྱས་ན། ཉི་མའི་འོད་ཟེར་མགོ་སྟེང་གི་ས་རྡོག་པོར་ཕོག་ནས། དུམ་
བུ་བདུན་དུ་འཐོར་བར་འགྱུར་རོ་ཞེས་བཤད། དེ་མ་ཐག་དེབལ་ཆུའི་ནང་དུ་འཛུལ་ཏེ་གང་ས་ནས་
ཆུ་ཁར་ཐོན་ཙམ་ཐོན་ཙམ་བྱས་ཏེ་བྲོས་སོ། །དེ་རྗེས་སངས་རྒྱས་ཀྱི་ཞལ་ནས། དགེ་སློང་དག །
དེའི་ཚེ་དེའི་དུས་ཀྱི་རྒྱལ་པོ་ནི་ཀུན་དགའ་པོ་དང༌། དེབལ་ནི་སྐར་རྒྱལ་ལོ། །ནར་དཱ་ནི་ངའོ། །དེའི་
ཚེ་དེ་ལྟར་ཁོ་པ་མགོ་མཁྲེགས་ཅན་ཞིག་ལས་མ་འདས་སོ་ཞེས་བཀའ་སྩལ་ཏོ།།
བཅོམ་ལྡན་འདས་ཀྱིས། དགེ་སློང་དག །འཁོན་སེམས་འཆང་བར་མི་བྱའོ། །དེ་ཅིའི་ཕྱིར་ཞེ་
ན༑ མཐུན་ལམ་གྱིས་ཞི་བར་བྱེད་དོ་ཞེས་བསླབ་བྱ་མཛད་དོ ༎
བསྟན་དོན། གཞན་གྱིས་རང་ཉིད་ལ་རྟག་ཏུ་སྨད་པ་དང༌། གནོད་པ། ཕམ་པར་བྱེད་པ།
འཕྲོག་པ་བཅས་བྱེད་ཀྱི་འདུག་སྙམ་སྟེ་སེམས་ནང་དམ་དུ་བཟུང་ན། ཁྲོ་བ་མུ་མཐུད་འཕེལ་ཞིང༌། དེ་
ལྟའི་གང་ཟག་གི་རྒྱུད་ཀྱི་ཁོང་ཁྲོ་ཞི་བའི་ཐབས་མེད་དོ། །རྣམ་རྟོག་གིས་བཟོས་པའི་དཀའ་ངལ་དག་
ལ་ཇི་ཙམ་གྱིས་སེམས་གཏད་པ་དེའི་ཚོད་ཀྱིས་འཁོན་འཛིན་གྱི་བསམ་བློ་ཤུགས་ཆེ་རུ་འགྲོའོ།།
བསྟན་དོན། མིའི་སྤྱི་ཚོགས་ནང་བསྡད་དེ། ང་ཚོས་རྒྱུན་དུ་གཅིག་གིས་གཅིག་ལ་འཁྲུག
རྩོད་བྱེད་ཅིང་། དེ་ལྟའི་མི་མཐུན་པ་བྱུང་སྐབས། གཞན་གྱིས་རང་ལ་ནོངས་པ་ཅི་བྱས་བརྗེད་མེད་
དུ་སེམས་ནང་འཛིན་པ་དང༌། དེ་ལྟར་འཛིན་པ་ནི་ཁོང་ཁྲོ་འཕེལ་བའི་རྒྱ་ཉིད་དུ་འགྱུར་རོ། །འོན་ཏེ་
དེ་ལྟར་མ་བྱས་པར་སེམས་ལས་རིང་དུ་བཏང་སྟེ་བརྗེད་དུ་བཅུག་ན། ཁོང་ཁྲོ་མྱུར་དུ་ཞི་བར་གྱུར་
ཏེ༑ཞི་བར་གནས་སོ༎
འགྲེལ་པ། ཚིགས་སུ་བཅད་པ་གཉིས་པོ་འདིས་མྱོང་ཚོར་སྟངས་འཛིན་གྱི་རྩ་བར་གྱུར་
བའི་སེམས་ཁམས་ཀྱི་གཞིའི་རྣམ་གཞག་སྟོན་ཅིང༌། མྱོང་ཚོར་ཞེས་པ་ནི་བསམ་བློ་ལས་བྱུང་བའི་
ལུས་ཀྱི་སྤྲོ་ངར་ལ་གོ །བསམ་བློས་ཡིད་ཀྱི་འཆར་སྒོ་བསྐྲུན་ཏེ། དེ་ལ་གནས་ན། དེ་མཚུངས་ཀྱི་
མྱོང་ཚོར་མངོན་དུ་འགྱུར་ཞིང་། ཡིད་ཀྱི་འཆར་སྒོ་དེ་དོར་བའམ་དེ་ལ་སེམས་མ་གཏད་ན་མྱོང་
ཚོར་མི་འབྱུང༌། བཅོམ་ལྡན་འདས་ཀྱིས་རྟག་ཏུ་གང་གི་གདུལ་བྱ་རྣམས་ལ། དུས་དང་གནས་
ཐམས་ཅད་དུ་ཐ་ན་ཁོང་ཁྲོ་ཟ་བའི་སྐབས་སུའང་འཁོན་སེམས་དོར་ནས་བཟོད་པ་བསྟེན་དགོས་
པར་བསླབ་བྱ་གནང་སྟེ། གང་ལ་འཁོན་ལན་སློག་པའི་ནུས་པ་ཡོད་ཀྱང་གཞན་གྱི་བྱས་ཉེས་ལ་
བཟོད་སྒོམ་བྱེད་མཁན་ཚོར་སངས་རྒྱས་ཀྱིས་བསྔགས་པར་མཛད་དོ། །ཆོས་ཀྱི་ཚིགས་སུ་བཅད་
པ་འདི་ཉིད་ཀྱི་ནང༌། གནད་དོན་མང་པོ་ཞིག་གིས་ཐ་ན་གཞན་གྱིས་སྐྱོན་འཛུགས་པ་དང༌། དམའ་
འབྱིན་པ། ཚིག་ངན་སྨྲ་བའི་སྐབས་སུའང་བཅོམ་ལྡན་འདས་ཀྱིས་བཟོད་པ་ཇི་ལྟར་ཉམས་སུ་ལེན་
པའི་ཚུལ་བསྟན་ཅིང༌། བཟོད་པ་ནི་ཤེད་ཆུང་བའམ་ཕམ་ཉེས་ཀྱི་དན་རྟགས་མིན་པར་རླབས་ཆེན་
གྱི་སྐྱེས་པ་དང་སྐྱེས་མའི་འགྱུར་མེད་ཀྱི་སྟོབས་ཤུགས་ཤིག་ཡིན། བཟོད་པའི་མན་ངག་ནི་ཡིད་
ཀྱི་འཆར་སྒོ་འགྱུར་བ་གཏོང་རྒྱུའམ་གནང་སྟངས་གང་ཞིག་ལ་རང་ངོས་གི་ལྟ་ཚུལ་གུ་ཡངས་པོ་
དགོས་པ་དེ་ཡིན། དེའི་དཔེ་མཚོན་ཞིག་ནི་དྲང་སྲོང་ཤན་ཏི་ཝ་དིའི་སྐྱེས་རབས་ནང་གསལ་ཡོད།
དྲང་སྲོང་ཤན་ཏི་ཝ་དི་ནི་སྐྱེ་བ་སྔོན་མར་གོའུ་ཏ་མའི་སྐུ་སྐྱེ་ཡིན། དེའི་ཚེ་དྲང་སྲོང་གིས། རྒྱལ་པོ་
སྐུ་ཚེ་བརྟན་པར་ཤོག །ནད་དང་བར་ཆད་མེད་པར་ཤོག །ཅེས་ཡང་ནས་ཡང་དུ་སྨོན་ལམ་བཏབ།
འོན་ཀྱང་རྒྱལ་པོ་གདུག་པ་ཅན་དེས་དྲང་སྲོང་གི་བཟོད་པ་ཉམས་ཚོད་ལེན་འདོད་ཀྱིས་དྲང་སྲོང་
དེའི་རྐང་ལག་གཏུབས༎
བྱམས་པས་ཞེ་སྡང་ཟློག །
༡(༤)ནག་མོའི་སྒྲུང་།
སངས་རྒྱས་བཅོམ་ལྡན་འདས་མཉན་ཡོད་ཀྱི་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། རབས་
ཆད་མ་ཞིག་དང་སྐྱེད་འཕེལ་ནུས་ཅན་ཞིག་ལ་ཚིགས་སུ་བཅད་པ་འདི་གསུངས་སོ།།
འདི་ན་ནམ་ཡང་ཁྲོ་བ་ཡིས། །དགྲ་རྣམས་ཞི་བར་མི་བྱེད་ཀྱང༌།།
ཁྲོ་བ་མེད་པས་ཞི་བར་འགྱུར། །འདི་ནི་གཡུང་དྲུང་ཆོས་ཡིན་ནོ།།
གླེང་གཞི། སྔ་མོ་ཁྱིམ་བདག་ཅིག་ཡོད་པ་ལ་བཟའ་ཟླ་རབས་ཆད་མ་ཞིག་ཡོད། མོ་རང་ལ་ཕྲུ་གུ་
སྐྱེ་བའི་ནུས་པ་མེད་སྟབས་རང་གི་ཁྱོ་བོ་དང་གྱོས་མོས་ཡག་པོ་བྱས་ཨེ་ཡོང་སྙམ་སྟེ་འཇིགས
ནས། རང་གི་ཁྱོ་བོ་དང་བུད་མེད་གཞན་ཞིག་གཉེན་སྒྲིག་བྱེད་དུ་བཅུག །དེ་རྗེས་བཟའ་ཟླ་གཉིས་
པ་དེར་མངལ་ཆགས་པ་ཤེས་འཕྲལ་ཁ་ལག་ནང་དུག་བཏབ་ནས་སྤྲད་དེ་ཕྲུ་གུ་ཐེངས་གཉིས་ཤོར་
དུ་བཅུག །མངལ་ཐེངས་གསུམ་པ་དེ་ཆགས་པའི་སྐབས། སྦྲུམ་མ་དེས་རབས་ཆད་མར་གསང་བ་
བྱས། འོན་ཏེ་ཕྱིས་སུ་རབས་ཆད་མས་དེའི་སྐོར་ཤེས་རྟོགས་བྱུང་བ་དང༌། ཡང་བསྐྱར་མངལ་ཤོར་
དུ་བཅུག་སྟེ། མཐར་བཟའ་ཟླ་གཉིས་པ་དེ་ཕྲུ་གུ་བཙའ་བའི་སྐབས་འདས་གྲོངས་སུ་གྱུར། མོ་རང་
མ་ཤི་བའི་སྔོན། ཡ་ང་བའི་བུད་མེད་དེའི་སེམས་ནང་ཞེ་སྡང་ངམ་ཁྲོ་བས་ཁེངས་ཏེ་རབས་ཆད་མ་
དེ་དང་དེའི་མ་འོངས་པའི་བུ་ཕྲུག་ལ་འཁོན་ལན་གློན་རྒྱུའི་དམ་བཅའ་བཞག །དེ་ལྟར་ཕ་རྒྱུད་བུ་
རྒྱུད་ཀྱི་འཁོན་འཛིན་འགོ་ཚུགས་སོ།།
ཁོ་མོ་གཉིས་ཀྱི་སྐྱེ་བ་ཕྱི་མ་རྣམས་སུ་རིམ་པ་བཞིན་དུ་བྱ་མོ་དང་ཞི་མི་མོ། ཡུ་མོ་དང་གཟིག
མཐར་མཉན་ཡོད་དུ་མི་དྲག་ཅིག་གི་བུ་མོ་ཞིག་དང་འདྲེ་མོ་ཞིག་གི་སྐྱེ་བ་བཅས་བླངས་སོ། །ཉིན་
ཞིག་མོ་རང་(ནག་མོ་) མི་དྲག་དེའི་བུ་མོ་དང་ཕྲུ་གུ་འཚོལ་དུ་བསྐྱོད། བུ་མོ་དེས་རྒྱལ་བྱེད་ཚལ་
གྱི་དགོན་དུ་བཅོམ་ལྡན་འདས་ཀྱིས་གསུང་ཆོས་གནང་བ་ཤེས་མ་ཐག་དེ་གར་བསྐྱོད་ནས་བཅོམ་
ལྡན་འདས་ཀྱི་ཞབས་ལ་གཏུགས་ཏེ་མོ་རང་གི་ཕྲུ་གུ་སྲུང་སྐྱོབ་ཆེད་གང་གི་དྲུང་དུ་བཞག །དེ་གང་
ལགས་ཤེ་ན། དགོན་པའི་ནང་གདོན་འདྲེ་འཛུལ་ཐུབ་ཀྱི་མེད། ཕྱིས་སུ་བཅོམ་ལྡན་འདས་ཀྱིས་མོ་
རང་དགོན་པའི་ནང་བཀའ་འགུགས་གནང་སྟེ་འདྲེ་མོ་དང་མོ་རང་ལ་བླང་དོར་བསླབ་བྱ་སྩལ། སྐྱེ་
བ་སྔོན་མ་ཁོ་མོ་གཉིས་(རྒྱལ་པོའི་ཆུང་མ་ཡིན་པའི་ཚེ་)ཁ་གཏད་དུ་གྱུར་ནས་རྙོག་གྲ་ཇི་བཟོས་དང༌།
དེའི་ཚེ་གཅིག་གིས་གཅིག་ལ་མི་དགའ་བར་གྱུར་པའི་ཚུལ་རྣམས་བཅོམ་ལྡན་འདས་ཀྱིས་གསལ་
བར་གསུངས་ཏེ། ཞེ་སྡང་ངམ་ཁྲོ་བས་ཞེ་སྡང་ཉིད་ལྷག་པར་འཕེལ་ཞིང། མཛའ་བརྩེ་དང་། གོ་
རྟོགས། སེམས་བཟང་ཁོ་ནས་ཞེ་སྡང་འཇོམས་པར་འགྱུར་བའི་ཚུལ་རྣམས་ཁོ་གཉིས་ཀྱིས་ཤེས་
སུ་བཅུག་གོ །དེས་ན། གཉིས་ཀས་སོ་སོའི་ནོར་འཁྲུལ་ར་འཕྲོད་དེ། བཅོམ་ལྡན་འདས་ཀྱི་བསླབ་
བྱར་ལེགས་པར་ཉན་ཏེ་ཕན་ཚུན་ཞི་འཇགས་སུ་གནས་སོ།།
དེ་ནས་བཅོམ་ལྡན་འདས་ཀྱིས་བུ་དེ་འདྲེ་མོར་སྤྲོད་ཅིག་ཅེས་བུད་མེད་དེར་བཀའ་གནང་
བས། བུའི་བདེ་འཇགས་ལ་འཇིགས་སྣང་བྱུང་སྟེ་བློ་རྩེ་གཉིས་སུ་གྱུར་ཀྱང་། སངས་རྒྱས་ལ་མི་
ཕྱེད་པའི་དད་སེམས་དང་ཡིད་ཆེས་ཡོད་སྟབས་བུ་འདྲེ་མོར་སྤྲད་དོ།།
འདྲེ་མོས་བརྩེ་སེམས་ཆེན་པོས་བུ་དེ་ག་ལེར་པང་དུ་བླངས། སོ་སོའི་ཕྲུ་གུ་ལྟར་འོ་དང་
བྱམས་པོ་བྱས་ནས་བུའི་ཨ་མར་ཕར་སྤྲད་པ་རེད། དེའི་འབྲས་བུར། ཁོ་གཉིས་དབར་ཞེ་སྡང་དང་
འཁོན་སེམས་ནམ་ཡང་མ་བྱུང་ངོ༌།།
བསྟན་དོན། ཞེ་སྡང་གིས་ཞེ་སྡང་དབང་དུ་བསྡུ་ཐབས་ལ་འབད་མཁན་ནི་གོ་ལག་ཐོགས་
པའི་དམག་སྡེ་གཅིག་གིས་གཞན་ལས་རྣམ་པར་རྒྱལ་ཐབས་བྱེད་པ་དང་མཚུངས་སོ། །དེས་ཞེ་
སྡང་ངམ་འཁོན་འཛིན་འཇོམས་རྒྱུའི་ཚབ་ཏུ། ཤུགས་ཆེ་བར་བྱེད་དོ། །འོན་ཏེ་གནའ་བོའི་རྣམ་
དཔྱོད་དམ་ཤེས་རབ་ཀྱིས་ཞེ་སྡང་འཇོམས་ཆེད་དུ་གཉེན་པོ་སྣ་ཚོགས་ཤིག་བསྟེན་ཅིང༌། བྱམས་
པས་ཞེ་སྡང་ལ་ཁ་གཏད་གཅོག་པ་ནི་སྟོབས་ཆེའོ། །ཞེ་སྡང་ལ་བརྟེན་ནས་ཞེ་སྡང་དབང་དུ་བསྡུ་
ཐབས་ལ་འབད་པས་ཞེ་སྡང་ནམ་ཡང་མེད་པ་བཟོ་མི་ཐུབ། དེ་ལས་ལྡོག་སྟེ་བྱམས་པས་ཞེ་སྡང་
འཇོམས་པ་ནི་རྣམ་པ་ཀུན་ཏུ་གནད་ལ་སྨིན་པོར་མཆིས། རྒྱུ་མཚན་དེའི་ཕྱིར་ཐབས་ལམ་འདི་ལ་
འགྱུར་མེད་ཀྱི་རྣམ་དཔྱོད་དམ་གཡུང་དྲུང་གི་ཆོས་ཞེས་འབོད་དོ།།
འགྲེལ་པ། ཚིགས་སུ་བཅད་པ་འདིའི་བསྟན་དོན་གསལ་པོར་མངོན། འཁྲུག་རྩོད་བྱས་ཏེ་
འཁྲུག་རྩོད་ནམ་ཡང་ཞི་འཇགས་སུ་གཏོང་མི་ཐུབ། དམག་འཁྲུག་གིས་སླར་དམག་འཁྲུག་མི་ཡོང་
བ་ནམ་ཡང་བཟོ་མི་ཐུབ། འཁོན་ལ་འཁོན་ལན་གླན་ཏེ་འཁོན་འཛིན་ནམ་ཡང་ཟློག་མི་ཐུབ། དེས་
ན༑ ཁོང་ཁྲོ་དང༌། འཁོན་སེམས། འཁྲུག་རྩོད། དམག་འཁྲུག་བཅས་སྤངས་པ་འབའ་ཞིག་བརྒྱུད་མི་
སྲུན་པའི་ལས་དེ་དག་འགོག་ནུས། དེ་ཡང་མཛའ་སེམས་འཆང་བ་དང༌། དགོངས་ཡངས་སྤྲོད་པ།
སེམས་འཛིན་མི་བྱེད་པ་བཅས་ལས་ཡོང་དགོས་སོ།།
འཆི་བ་དྲན་པས་ཞི་བདེ་སྐྲུན།
༡(༥)གྲོང་ཁྱེར་ཀོསམྦིའི་དགེ་འདུན་གྱི་སྒྲུང་་
སངས་རྒྱས་བཅོམ་ལྡན་འདས་མཉན་ཡོད་དུ་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། གྲོང་
ཁྱེར་ཀཱོ་སམ་བིའི་དགེ་འདུན་རྣམས་ལ་ཚིགས་སུ་བཅད་པ་འདི་གསུངས་སོ།།
རང་ཅག་འདི་ན་མགྲོན་པོ་ཞེས། །ལ་ལ་དག་ནི་མི་ཤེས་ཏེ།
དེ་ལ་གང་གིས་ཤེས་འགྱུར་པ། །དེ་ནས་འཁོན་འཛིན་ཞི་བར་འགྱུར།།
གླེང་གཞི། སྔོན་སྐབས་ཤིག་ལ་གྲོང་ཁྱེར་ཀོསམྦིའི་དགེ་འདུན་རྣམས་སྡེ་པ་གཉིས་སུ་གྱེས་པ་དང༌།
སྡེ་པ་གཅིག་གིས་འདུལ་བའི་སློབ་དཔོན་གྱི་རྗེས་སུ་འབྲངས་པ་དང༌། གཞན་དེས་ཆོས་མངོན་པའི་
སློབ་དཔོན་གྱི་རྗེས་སུ་འབྲངས། ཐེངས་ཤིག་སྡེ་པ་གཉིས་པོའི་དབར་འདུལ་ཁྲིམས་ཆུང་ཆུང་ཞིག་
གི་ཐད་ཁ་རྩོད་ཤོར་བའི་ཚེ་ཐ་ན་སངས་རྒྱས་ཀྱིས་ཀྱང་འདུམ་འགྲིག་གནང་མ་ཐུབ། དེར་བརྟེན་
བཅོམ་ལྡན་འདས་གནས་དེ་ནས་གཤེགས་ཏེ། པརིལི ཡ྄ཀ་(Parileyyaka) ཅེས་པའི་ནགས་
ཀྱི་འགྲམ་དུ་རཀྐིཏའི་ཚལ་(Rakkhita grove) ཞེས་བྱ་བའི་ནང་ཆར་དུས་སྐབས་གཅིག་པུར་
བསྙེན་མཚམས་ལ་བཞུགས། དེ་གར་གླང་པོ་ཆེ་པརིལི ཡུཀ་ཞེས་པས་སངས་རྒྱས་ལ་ཞབས་ཏོག་
ལེགས་པར་ཞུས་སོ།
གྲོང་ཁྱེར་ཀོསམྦིའི་ཁྱིམ་པ་རྗེས་འཇུག་པ་ཚོས་བཅོམ་ལྡན་འདས་ཡུལ་གཞན་དུ་གཤེགས་
པའི་རྒྱུ་མཚན་ཤེས་འཕྲལ་དགེ་འདུན་ལྷག་མ་རྣམས་ལ་མཆོད་པ་འབུལ་མཚམས་བཞག །དེས་
རྐྱེན་པས་དགེ་འདུན་པ་ཚོས་རང་སྐྱོན་ངོ་འཕྲོད་དེ་སྡེ་པ་གཉིས་པོའི་དབར་ཞི་འགྲིགས་བྱས་ཀྱང་
བཅོམ་ལྡན་འདས་ཀྱི་དྲུང་དུ་རང་སྐྱོན་མཐོལ་གཤགས་མ་བྱས་བར། ཁྱིམ་པ་དད་ལྡན་པ་ཚོས་
དགེ་འདུན་པ་རྣམས་ལ་སྔར་བཞིན་གུས་པ་ཆེན་པོས་བསྙེན་བཀུར་མ་ཞུས་སོ། །འོན་ཀྱང་དེའི་ཚེ
བཅོམ་ལྡན་འདས་བསྙེན་མཚམས་ལ་བཞུགས་པའི་སྐབས་སུ་ཁེལ་ཏེ་དེ་གར་བཞུགས་སུ་མེད་
པས། ཆར་དུས་ཀྱི་བསྙེན་མཚམས་སྐབས་ཀོསམྦིའི་དགེ་འདུན་རྣམས་དཀའ་སྡུག་དང་དཀའ་ངལ་
ཁྲོད་དུ་གནས་དགོས་བྱུང་ངོ༌། །
ཆར་དུས་ཀྱི་བསྙེན་མཚམས་རྫོགས་པ་དང༌། མང་ཐོས་མཆོག་ཏུ་གྱུར་པ་ཀུན་དགའ་བོ་དང་
དགེ་འདུན་དུ་མ་བཅོམ་ལྡན་འདས་ཀྱི་དྲུང་དུ་བཅར་ཏེ་ཕྱིར་ཕེབས་སུ་གསོལ་ཞེས་མགོན་མེད་ཟས་
སྦྱིན་དང་ཁྱིམ་པ་དད་ལྡན་པ་རྣམས་ཀྱི་ལན་རྣམས་བཅོམ་ལྡན་འདས་ཀྱི་སྙན་དུ་གསོལ། དེ་ནས་
དུས་འཚམ་པོ་ཞིག་ལ་བཅོམ་ལྡན་འདས་མཉན་ཡོད་དུ་རྒྱལ་བྱེད་ཚལ་གྱི་དགོན་དུ་ཕྱིར་ཕེབས་
པའི་ཚེ།དགེ་འདུན་པ་རྣམས་ཀྱིས་གང་གི་ཞབས་སྤྱི་བོར་བླངས་ཏེ་མཐོལ་བཤགས་བགྱིས་པ་དང༌།
སྔར་བཅོམ་ལྡན་འདས་ཀྱི་ཞལ་ལ་མ་ཉན་སྟབས་བཀའ་བཀྱོན་གནང་སྟེ། དགེ་འདུན་དག །འཆི་བ་
ནི་འགོག་ཏུ་མེད་པས་ཉིན་ཞིག་ཐོག་ཏུ་འབབ་ངེས། དེའི་ཕྱིར་འཆི་བ་མེད་པ་བཞིན་དུ་མ་བྱས་པར།
འཁྲུག་རྩོད་ནམ་ཡང་མི་བྱའོ་ཞེས་བཀའ་སྩལ་ཏོ ༎
བསྟན་དོན། ངེད་ཅག་ཕལ་མོ་ཆེས་མི་རྟག་པ་དང་འཆི་བའི་དོན་དངོས་ཀྱི་གནས་ལུགས་
འདིར་གདོང་ལེན་བྱེད་འདོད་ཀྱི་མེད། དེ་གང་ལགས་ཤེ་ན། དོན་དངོས་སུ་སོ་སོའི་མི་ཚེ་འདི་མི་
བརྟན་པའི་རང་བཞིན་དུ་གྲུབ་པ་ང་ཚོས་དྲན་ཐུབ་ཀྱི་མེད། དེས་རྐྱེན་པས་གཏན་དུ་འཚོ་རྒྱུ་ཡིན་
པ་ལྟར་གཅིག་གིས་གཅིག་ལ་འཁྲུག་རྩོད་བརྒྱབ་ནས་སྡོད་ཀྱི་ཡོད། འོན་ཏེ་ནམ་ཞིག་འཆི་བ་ཐོག་
ཏུ་བབས་ཚེ། འཁྲུག་རྩོད་རྣམས་མཇུག་རྫོགས་འགྲོ་ཞིང༌། གླེན་རྟགས་དེ་རིགས་ངོས་འཛིན་ཐུབ་
པར་འགྱུར། གློ་བུར་བའི་སེམས་ཚོར་ཞིག་གིས་ང་ཚོའི་སེམས་སྒྲིབ་པར་བྱས་ཏེ། མི་ཚེའི་གནས་
ལུགས་ངོ་མ་དེ་མཐོང་ཐུབ་ཀྱི་མེད། འོན་ཀྱང་གནས་ལུགས་དེ་ནམ་མཐོང་བ་ན། ང་ཚོའི་སེམས་
རྒྱུད་གློ་བུར་གྱི་དྲི་མ་དེ་དང་བྲལ་བར་འགྱུར་རོ༎
འགྲེལ་པ། སངས་རྒྱས་པའི་ཆོས་ཀྱི་སྙིང་པོ་ནི་མི་རྟག་པ་དང་འཆི་བའི་དོན་དངོས་འདི་དྲན་
པའམ་འདི་ལ་གདོང་ལེན་བྱ་རྒྱུ་དེ་ཡིན། ཅིའི་ཕྱིར་ང་ཚོས་སྡུག་བསྔལ་མྱོང་ངམ་ཞེ་ན། གློ་བུར་བའི་
སེམས་ཚོར་རམ་ཉོན་མོངས་པའི་དབང་དུ་སོང་སྟེ་དོན་དངོས་འདི་ལས་གཡོལ་ནས་ལམ་ལོག་
པར་འགྲོ་གི་ཡོད། སེམས་ཚོར་ནི་དོན་དངོས་དང་མི་མཐུན་སྟབས། དོན་དངོས་དང་བསྟུན་ནས་
དེ་འགོག་དགོས་པའོ། །འཆི་བ་ཐོག་ཏུ་བབས་པའི་ཚེ་ཁོང་ཁྲོ་ཙམ་མིན་པར་རང་གཅེས་འཛིན་གྱི་
རིགས་ཡོད་དོ་ཅོག་ཞི་ཞིང༌། བློ་དོན་མཐུན་ཞིག་གིས་སྡུག་བསྔལ་བ་ཚང་མ་ཞི་བར་བྱེད། ནང་
པའི་ཐབས་ལམ་གཞིར་བཟུང་འཆི་བར་གདོང་ལེན་མི་བྱེད་མཁན་རྣམས་མུ་མཐུད་དེ་ཡིད་མི་བདེ་
བ་དང་ཁོང་ཁྲོས་མནན་ཏེ། དེ་ལས་སྡུག་བསྔལ་འབྱུང་ངོ་།།
སྤྱིར་ན་འཆི་བ་ནི་ངེས་མེད་དུ་ཉིན་ཞིག་ཐོག་ཏུ་འབབ་ངེས་པའི་དོན་དངོས་འདི་ལ་མི་རྣམས་
རྨོངས་ཏེ། བག་མེད་པའི་ལས་སུ་འཇུག་ཅིང༌། རབ་བྱུང་དང་ཁྱིམ་པ་གཉིས་ཀས་འཆི་བར་དྲན
ཤེས་མ་བསྟེན་པར་རང་གི་ཚེ་སྲོག་འདི་རྟག་པ་བརྟན་པ་ལྟ་བུར་ཞེན་འཛིན་བྱས་ནས། དགེ་བའི
ལས་སུ་འཇུག་རྒྱུར་རྒྱུན་དུ་དོ་སྣང་བྱེད་ཀྱི་མེད། དེ་ལས་ལྡོག་སྟེ་འགྲན་རྩོད་དང་འཁྲུག་རྩོད་ལ་
ཞུགས་ཏེ་སོ་སོའི་མངོན་འདོད་ལམ་ལྷོང་མ་བྱུང་བར་ཡིད་མུག་ནས་འདུག་དགོས་པར་གྱུར།
གཞན་ཡང་ཁོང་ཚོས་དེ་རིང་གི་ལས་དོན་སང་ལ་འགྱངས་སང་གི་ལས་དོན་གནངས་ལ་འགྱངས་
ཏེ་ལག་ཏུ་ཅི་ཡང་མ་ལོན་པར་ཉིན་འདའ་བར་བྱེད་པས། རྒྱུན་དུ་འཆི་བར་དྲན་ཤེས་བསྟེན་རྒྱུ་འདི་
ཉིད་ཚུལ་དང་མཐུན་ནོ།།
ཚེ་སྲོག་གི་རང་བཞིན་ངོ་མ་དེ་རྟོགས་པའི་ནང་པའི་ཐབས་ལམ་གྱི་ཁྲོད་ནས་འཆི་བ་མི་
རྟག་པར་འདུ་ཤེས་པའི་འདུ་ཤེས་འདི་མཆོག་ཡིན། འཛམ་གླིང་འདིའི་ནང་འཆི་བ་ཞེས་པའི་ཐ་
སྙད་འདི་རང་ལ་ཞེ་ལོག་པའི་ལས་རིགས་མི་འདྲ་བའི་མི་ཁག་གཅིག་ཚེ་རིང་པོ་དང༌། བདེ་ཐང་
སྟོབས་ལྡན། ལང་ཚོའི་དཔལ་ཡོན། རྒྱུ་ནོར་ལོངས་སྤྱོད་བཅས་ཀྱིས་ཡིད་རབ་ཏུ་མྱོས་ཏེ། རང་
ཉིད་འཆི་བའི་ཆོས་ཅན་དུ་གྲུབ་པའི་དོན་དངོས་འདི་རྩ་བ་ནས་ཡིད་ལ་འཆར་ཐུབ་ཀྱི་མེད། དེ་ལྟའི་
མི་རྣམས་ཀྱིས་དབང་ཤེས་ལྔ་ལ་བརྟེན་པའི་འཕྲལ་གྱི་བདེ་བ་ཙམ་ལ་ཆགས་ཏེ། སྐྱེ་བ་ཕྱི་མ་དག་
ཡལ་བར་དོར་ནས་སྒོ་གསུམ་གྱིས་མི་དགེ་བའི་ལས་ཤ་སྟག་བརྩམས་ནས་ཕྱི་དངོས་པོ་ལ་བརྟེན་
པའི་བདེ་བ་ཙམ་དོན་དུ་གཉེར། ཁོང་ཚོས་ཚེ་མི་རྟག་པ་རྟག་པར་བཟུང༌། ཚེ་མི་བརྟན་པ་བརྟན་
པར་བཟུང་ངོ༌། །དེས་ན། རྣམ་དཔྱོད་མེད་ཅིང་མ་རིག་པས་རྨོངས་པའི་མི་དེ་རིགས་ཀྱི་སེམས་
ནང་བློ་ཁ་མ་ཚིམས་པའི་ཚོར་བ་སྐྱེ་རུ་འཇུག་རྒྱུ་དང༌། རང་གི་ཕ་མ་དང་བུ་ཕྲུག །ལོངས་སྤྱོད་
དང་མཁར་དབང་སོགས་དང་བྲལ་བའི་སྡུག་བསྔལ་བཟོད་ཡངས་སུ་གཏོང་རྒྱུ། ཐམས་ཅད་ཀྱི་
རྒྱུད་མི་རྟག་པར་འདུ་ཤེས་པའི་འདུ་ཤེས་ཀྱིས་ཟིན་པ་བྱ་རྒྱུ། དེ་ལ་བརྟེན་ནས་ཚེ་འདིར་འདོད་པ་
ཁེངས་ནས་འདུག་མི་ཉན་པ་ར་སྤྲོད་བྱ་རྒྱུ། གཏན་གྱི་བདེ་བ་འཚོལ་བར་སྐུལ་མ་གཏོང་རྒྱུ་བཅས་
ཀྱི་ཆེད་དུ་སངས་རྒྱས་ཀྱིས་ཚིགས་སུ་བཅད་པ་འདི་གསུངས་སོ།།
སངས་རྒྱས་ཀྱི་ཆོས་ཡིད་ལ་མི་བྱེད་མཁན་ཚོས་ཤི་བའི་ཕུང་པོ་མང་པོ་མཐོང་ནའང༌། ཚེ་
རིང་བས་ཡིད་མྱོས་ཏེ་རང་ཉིད་འཆི་རྒྱུ་མེད་པ་ལྟ་བུར་ཞེན་པ་དང༌། ནད་པ་གྲངས་མེད་མཐོང་
ནའང་བདེ་ཐང་གིས་ཡིད་མྱོས་ཏེ་རང་ཉིད་ནད་ལས་གྲོལ་བ་ལྟ་བུར་ཞེན། རྒན་གོག་མང་པོ་མཐོང་
ནའང་ལང་ཚོའི་དཔལ་ཡོན་གྱིས་ཡིད་མྱོས་ཏེ་རང་ཉིད་རྒ་རྒྱུ་མེད་པ་ལྟ་བུར་ཞེན། རྒྱུ་ནོར་ཐད་
གོད་ཆག་བྱུང་ནས་མང་པོ་དབུལ་ཕོངས་སུ་གྱུར་པ་མཐོང་ནའང་རྒྱུ་ནོར་ལོངས་སྤྱོད་ཀྱིས་ཡིད་
མྱོས་ཏེ་རང་ཉིད་ཀྱང་དེ་ལྟའི་གནས་སུ་གྱར་མི་སྲིད་པ་མ་ཡིན་པའི་བསམ་བློ་སྐད་ཅིག་ཙམ་ཡང་
མི་འཁོར།
ལེ་ལོས་བརྩོན་འགྲུས་འཇོམས།
༡(༦)ནག་པོ་ཆེ་ཆུང་གཉིས་ཀྱི་སྒྲུང་།
སངས་རྒྱས་བཅོམ་ལྡན་འདས་མཉན་ཡོད་ཀྱི་ཉེ་འདབས་སུ་བཞུགས་པ་ན་ནག་པོ་གཅེན་གཅུང་
གཉིས་ལ་ཚིགས་སུ་བཅད་པ་འདི་དག་གསུངས་སོ།།
སྡུག་པ་རྗེས་སུ་བལྟ་བ་ལ་གནས་ཤིང༌། །དབང་པོ་མ་བསྡམ་ཟས་ཀྱི་ཚོད་མི་རིག།
ལེ་ལོ་ལྡན་ཅིང་བརྩོན་འགྲུས་དམན་པ་དེ། །སྟོབས་མེད་ཤིང་ལ་རླུང་བཞིན་བདུད་ཀྱིས་བརྫི།།
མི་སྡུག་རྗེས་སུ་བལྟ་བ་ལ་གནས་ཤིང༌། །དབང་པོ་ལེགས་བསྡམ་ཟས་ཀྱི་ཚོད་རིག་པ།།
དད་པ་ལྡན་ཞིང་བརྩོན་འགྲུས་རྩོམ་པ་དེ། །བདུད་ཀྱིས་མི་ཚུགས་རླུང་གིས་བྲག་རི་བཞིན༎
གླེང་གཞི། ནག་པོ་ཆེ་འབྲིང་ཆུང་གསུམ་ཞེས་པ་ནི་གྲོང་ཁྱེར་སེཏྲཡ་(Setavya) ནང་གནས་པའི་
ཁྱིམ་བདག་གཅེན་གཅུང་གསུམ་ཡིན་ཅིང་བུ་སྤུན་རྒན་གཞོན་ནོ། ནག་པོ་ཆེ་བ་དང་ཆུང་བ་གཉིས་
ཀྱིས་ཤིང་རྟ་ལྔ་བརྒྱ་ཁྲིད་དེ་ཡུལ་ལུང་གཞན་དུ་བསྐྱོད་ནས་ཚོང་ཟོག་ནང་འདྲེན་བྱེད་པ་དང༌།
འབྲིང་བས་ཚོང་གཉེར་བྱེད་ཀྱི་ཡོད། ཐེངས་ཤིག་གཅེན་གཅུང་གཉིས་ཀྱིས་ཚོང་ཟོག་སྣ་ཚོགས་
ཤིང་རྟ་འཁོར་ལོ་ལྔ་བརྒྱའི་ནང་བླུགས་ཏེ་གྲོང་ཁྱེར་མཉན་ཡོད་ཀྱི་ཕྱོགས་སུ་བསྐྱོད་པའི་ལམ་བར་
དུ་མཉན་ཡོད་དང་རྒྱལ་བྱེད་ཚལ་དབར་རེ་ཞིག་ཤིང་རྟ་རྣམས་ཀྱི་སྒ་སྲབ་བཤུས་ཏེ་ཞག་སྡོད་བྱས།
་པོ་ཆེ་བ་ལ་ལག་ཏུ་མེ་ཏོག་གི་ཕྲེང་བ་དང་བདུག་སྤོས་བསྣམས་ཏེ་ཆོས་ཞུ་བར་དགོང་དྲོ་དེར་ནག་
འགྲོ་མཁན་གྱི་མཉན་ཡོད་ཀྱི་སློབ་མའི་ཚོགས་ཤིག་ཐུག་པར། ཁྱེད་ཅག་གང་དུ་ཕེབས་སམ་ཞེས་
དྲིས་པས། ངེད་ཅག་ཆོས་ཞུ་བར་འགྲོ་བཞིན་ཡོད་ཅེས་པའི་ལན་ཐོས་མ་ཐག་ཁོ་པའི་སེམས་ནང༌།
ང་ཡང་འགྲོའོ་སྙམ་ནས། རང་གི་གཅུང་པོ་ནག་པོ་ཆུང་བ་ལ། བརྩེ་བའི་གཅུང་པོ། ཤིང་རྟ་དག་ལ་
ལེགས་པར་ལྟ་རྟོག་བྱོས། ང་སང་ཉིན་ཆོས་ཉན་པར་འགྲོ་གི་ཡིན་ཞེས་སྨྲས་ཏེ་ཕྱིན། དེ་ནས་ཆོས་
གནང་སར་སླེབས་པ་དང་སངས་རྒྱས་ལ་གུས་ཕྱག་ཕུལ་ནས་ཆོས་ཞུ་བའི་ཚོགས་ཀྱི་གྲལ་མཐའ་
དེར་བསྡད།
ཉིན་དེར་སངས་རྒྱས་ཀྱིས་ནག་པོ་ཆེན་པོའི་ཁམས་དང་མོས་པར་གཞིགས་ཏེ་ཤེས་རབ་
སྙིང་པོ་དང་མདོ་གཞན་ལས་མི་དགེ་བ་དང༌། རྨོངས་པ། དབང་ཤེས་ལ་བརྟེན་པའི་ཟག་བཅས་ཀྱི་
ཚོར་བ་བདེ་བ་བཅས་ཀྱི་ཐོག་གོ་རིམ་བཞིན་དུ་ཆོས་བསྩལ། ཆོས་ཉན་པའི་རྗེས་ནག་པོ་ཆེན་པོ་
སངས་རྒྱས་ཀྱི་དྲུང་ནས་རབ་ཏུ་བྱུང༌། དེ་བཞིན་དུ་ནག་པོ་ཆུང་བའང་རབ་ཏུ་བྱུང་ངོ་། །ནག་པོ་ཆུང་
བའི་སེམས་ནང༌། ཕྱིས་སུ་ངས་འཛམ་བུ་གླིང་ནང་ཕྱིར་ལོག་སྟེ་རང་གི་གཅེན་ནག་པོ་འབྲིང་བའང་
མཉམ་དུ་འཁྲིད་རྒྱུ་ཡིན་སྙམ།
རིང་པོར་མ་ཐོགས་པར་ནག་པོ་ཆེན་པོས་དགེ་སློང་གི་སྡོམ་པ་བླངས་ནས། བཅོམ་ལྡན་
འདས་ཀྱི་དྲུང་དུ་བཅར་ཏེ། དགེ་སློང་གི་བྱེད་སྒོ་ཇི་ཙམ་ཡོད་དམ་ཞེས་གསོལ་བར། བཅོམ་ལྡན་
འདས་ཀྱིས་གཉིས་ཡོད་དོ་ཞེས་བཀའ་སྩལ། ནག་པོས་སློབ་དཔོན་ལགས། བདག་ན་ཚོད་སྨིན་
པའི་རྗེས་རབ་ཏུ་བྱུང་པས། སློབ་སྦྱོང་བྱེད་པའི་ནུས་པ་ང་ལ་མེད། འོན་ཀྱང་ངས་སྒོམ་སྒྲུབ་ཉམས་
ལེན་བྱེད་ཐུབ་པ་འདུག་ཅེས་ཞུས། དེས་ན་བཅོམ་ལྡན་འདས་ཀྱིས་ཁོ་པར་དུར་ཁྲོད་ཅིག་ཏུ་སྒོམ་
ཉམས་ལེན་བྱ་ཚུལ་ལེགས་པར་བསླབས་པས། དེའི་མཐུ་ལས་དགྲ་བཅོམ་པའི་གོ་འཕང་ཐོབ་བོ། །
གཞན་རྣམས་གཉིད་ཁུག་པའི་ཚེ་ཁོ་པས་ནམ་ཕྱེད་ཙམ་ལ་དུར་ཁྲོད་དུ་བསྐྱོད་དེ་སྒོམ་བརྒྱབས། དེ་
ནས་གཞན་རྣམས་མལ་ལས་མ་ལངས་གོང་ཐོ་རེངས་སུ་དགོན་པར་ཕྱིར་ལོག་གོ།
དེའི་ཚེ་ཡུལ་དེའི་བུད་མེད་ཅིག་ནད་ཀྱིས་མནར་ཏེ་རྒས་པའམ་སྟོབས་ཉམས་པའི་རྟགས་
ཅི་ཡང་མེད་པར་དེ་མུར་གྲོངས། དགོང་མོ་དེར་མོ་རང་གི་གཉེན་ཉེ་ཚོས་ཤིང་དང་སྣུམ་སོགས་ཀྱི་
མཁོ་ཆས་གྲབས་གཤོམ་བྱས་ཏེ་ཕུང་པོ་དུར་ཁྲོད་དུ་དབོར། དུར་བདག་ལ་རྒྱུན་ལྡན་གྱི་གླ་ཆ་སྤྲད་
དེ་ཕུང་པོ་མེར་བསྲེགས་གཏོང་རོགས་ཞེས་བཤད་རྗེས། ཕུང་པོ་རྩིས་སྤྲད་དེ་གཉེན་ཉེ་རྣམས་རང་
གནས་སུ་གཤེགས། དུར་ཁྲོད་བདག་མོས་ཕུང་པོའི་གོས་ཕུད་པ་དང་གསེར་མདོག་ཅན་གྱི་ཕུང་
པོ་ལྟ་ན་སྡུག་པ་ཞིག་མཐོང་བས། དེ་མ་ཉིད་དུ་ཕུང་པོ་འདི་ནག་པོ་ཆེན་པོར་སྟོན་རྒྱུའི་སྒོམ་བྱའི་
ཡུལ་ལེགས་པོ་ཞིག་འདུག་སྙམ་སྟེ། ནག་པོ་ཆེན་པོའི་གམ་དུ་བསྐྱོད། ཁོང་ལ་གུས་ཕྱག་འཚལ་
ཏེ༑ ཕྲན་ལ་སྒོམ་བྱའི་ཡུལ་ཁྱད་དུ་འཕགས་པ་ཞིག་ཡོད་པས་གཟིགས་པར་འཚལ་ཞེས་ཞུས་པས།
ཤིན་ཏུ་ལེགས་ཞེས་གསུངས་ཏེ། ཕུང་པོར་གཟིགས་པར་ཕེབས། དེ་ནས་གོས་ཕུད་དེ་ཕུང་པོའི་
རྐང་མཐིལ་ནས་སྤྱི་གཙུག་བར་ལེགས་པར་བརྟགས་རྗེས་ནག་པོས། ལྟ་ན་སྡུག་པའི་ཕུང་པོ་འདི་
མེར་སྲེགས་ཤིག །མེས་ཚིག་པ་དང་ང་ལ་ལན་སྐྱེལ་རོགས་ཞེས་གསུངས་ཏེ་རང་གི་གནས་སུ་
ཕྱིར་ཕེབས་ནས་བཞུགས་སོ། །དུར་བདག་གིས་ནག་པོས་གསུངས་པ་ཇི་བཞིན་བྱས་ཏེ། ལན་
སྐྱེལ་བར་ཕྱིན། དེ་ནས་ནག་པོས་ཕུང་པོར་གཟིགས་པས། ལུས་ཤ་མེས་འཚིག་ཟིན་ཏེ། ལུས་ཀྱི
མདོག་ཆེས་མི་སྡུག་པར་གྱུར་པ་དང༌། རྐང་པ་འབུར་དུ་ཐོན་ནས་ཐུར་དུ་དུད། ལག་ནང་དུ་གུག །
ཐོད་རུས་གཅེར་བུར་མངོན་ཏེ་སྐྱི་གཡའ་བ་ཞིག་ཏུ་གྱུར་རོ། །དེའི་ཕྱིར་ནག་པོའི་སེམས་
ནང་། སྔོན་དུ་ཞེན་ཆགས་ཆེན་པོ་བྱེད་སའི་ལུས་འདི་སྐད་ཅིག་ཉིད་དུ་ཤིན་ཏུ་ཡིད་དུ་མི་འོང་བ་
དང་། རུལ་པ་དང༌། ཚིག་པ། ཤི་རོར་གྱུར་པས་ཡིད་རྟོན་རུང་བ་ཞིག་མི་འདུག་སྙམ་དུ་བསམས་
ནས། དུར་ཁྲོད་དུ་བསྐྱོད་དེ་སྒོམ་ལ་བརྩོན་པས་རུལ་པ་དང༌། འཚིག་པ། འཆི་བ་སོགས་ཀྱི་ཕུང་
པོའི་
་གནས་ལུགས་ལེགས་པར་མཁྱེན། དེའི་མཐུ་ལས་ནག་པོ་ཆེན་པོར་འཇིག་རྟེན་ལས་འདས་
པའི་དབང་པོ་དང་དགྲ་བཅོམ་པའི་གོ་འཕང་ཐོབ་བོ༎
ནག་པོ་ཆེན་པོར་དགྲ་བཅོམ་པའི་གོ་འཕང་ཐོབ་པའི་ཚེ། སངས་རྒྱས་བཅོམ་ལྡན་འདས་
དགེ་འདུན་གྱི་འཁོར་དང་བཅས་པ་གནས་ངེས་མེད་དུ་ཕེབས་ནས་གྲོང་ཁྱེར་སེཏ྄ཡ་ལར་འབྱོར་
བ་དང༌། སེ་ཤིང་ནགས་སུ་ཕེབས། བཅོམ་ལྡན་འདས་དེར་ཕེབས་པ་ནག་པོ་ཆུང་བའི་ཆུང་མ་
རྣམས་ཀྱིས་ཐོས་འཕྲལ་ད་ལན་ངེད་ཅག་གི་ཁྱོ་བོ་རབ་ཏུ་འབྱུང་འཇུག་གི་མིན་བསམས་ནས། དེ་
གར་བསྐྱོད་དེ་བཅོམ་ལྡན་འདས་གདན་དྲངས། བཅོམ་ལྡན་འདས་མ་ཕེབས་གོང་ཕེབས་ཡུལ་དུ་
དགེ་འདུན་གཅིག་སྔོན་དུ་བཏང་ནས་བརྡ་ལན་སྐྱེལ་དགོས་པ་ནི་ལམ་སྲོལ་ཆགས་ཡོད། དེ་ནས་
ནག་པོ་ཆུང་བ་བསོད་སྙོམས་གྲ་སྒྲིག་ཆེད་ཁྱིམ་དུ་སོང་བ་ན་ཆུང་མ་རྣམས་ཀྱིས་ཁོ་པའི་གྲ་ཆས་
དབྲལ། དེ་བཞིན་ནག་པོ་ཆེན་པོའི་ཆུང་མ་བརྒྱད་ཀྱིས་ཀྱང་ཁོ་རང་ཚོའི་ཁྱོ་བོ་རབ་ཏུ་འབྱུང་རྒྱུར་
བཀག་འགོག་བྱེད་དགོས་སྙམ། ཉིན་ཞིག་ཁོང་ཚོས་སངས་རྒྱས་འཁོར་དང་བཅས་པ་ལ་བསོད་
སྙོམས་ཤིག་འབུལ་རྒྱའི་གྲ་སྒྲིག་བྱས་ཏེ། བསོད་སྙོམས་ཕུལ་རྗེས་ཁོང་ཚོས་ནག་པོ་ཆེན་པོ་ཁྱིམ་
དུ་འཇོག་རོགས་ཞེས་སངས་རྒྱས་ལ་གསོལ་བ་བཏབ་པས། སངས་རྒྱས་ཀྱིས་ཁོ་བོ་ཁྱིམ་དུ་བཞག་
སྟེ་འཁོར་གཞན་དང་ལྷན་དུ་གྲོང་ཁྱེར་སེཏྲཡ་ནས་གཤེགས་སོ།།
དེ་ནས་སངས་རྒྱས་འཁོར་དང་བཅས་པ་གྲོང་ཁྱེར་གྱི་མཐར་སླེབས་པའི་ཚེ། སློབ་མའི་
ཚོགས་ཀྱིས་བཅོམ་ལྡན་འདས་ལ་འཁང་ར་བྱེད་ཀྱིན་དུ། བཅོམ་ལྡན་འདས་ཀྱིས་དེ་ལྟར་ཅིའི་ཕྱིར་
གནང་ངམ། མཁྱེན་བཞིན་དུ་གནང་ངམ། ཡང་ན་མ་མཁྱེན་པར་གནང་བ་ཡིན་ནམ། ཁ་སང་ནག་
པོ་ཆུང་བ་ཡོང་སྟེ་རབ་བྱུང་གི་མི་ཚེ་བསྐྱུར། འོན་ཏེ་དེ་རིང་གྲྭ་པ་གཞན་ཞིག་ཡོང་ནའང་ཅི་ཡང་
གནང་མ་སོང་ཞེས་ཤུབ་ཤུབ་ཏུ་སྨྲས། སངས་རྒྱས་ཀྱིས་ནག་པོ་ཆེན་པོ་ཁྱིམ་དུ་བཏང་སྟེ་ཕེབས་
པ་དང༌། དགེ་སློང་ནག་པོ་ཆེན་པོ་ནི་དགེ་རྩ་ཆེ་ལ་གཞུང་དྲང་པོ་དང་གཡོ་ཟོལ་མེད་པ་ཞིག་ཡིན་
པས། ཁྱེད་ཚོས་ཁོ་པའི་རབ་བྱུང་གི་མི་ཚེ་མེད་པ་བཟོ་གི་ཡིན་ནམ་ཞེས་བཀའ་སྩལ་ལོ། །ནག་
པོ་ཆེན་པོའི་ཆུང་མས་ནག་པོ་ཁྱིམ་དུ་འདུག་རྒྱུར་ཐབས་ཤེས་བྱས་ཀྱང༌། ཁོང་དགྲ་བཅོམ་པ་ཡིན་
སྟབས་དམིགས་བསལ་ནུས་པ་ལྡན་པས་དེའི་མཐུ་ལས་མཁའ་དབྱིངས་སུ་གཤེགས་ཏེ། ཞལ་
ནས་ཚིགས་སུ་བཅད་པ་གཉིས་པོ་འདི་འདོན་བཞིན་བཅོམ་ལྡན་འདས་ཀྱི་སྐུ་མདུན་དུ་བྱོན། དེ་
རྗེས་སངས་རྒྱས་ལ་གུས་ཕྱག་ཕུལ་བ་དང༌། སངས་རྒྱས་ཀྱིས། དགེ་སློང་དག །ཁྱེད་ཅག་གིས་
དགྲ་བཅོམ་པ་ནག་པོ་ཆེན་པོ་དང་། དགེ་སློང་ནག་པོ་ཆུང་བ་གཉིས་བསྡུར་བ་ནི་འཁྲུལ་བ་འབའ་
ཞིག་ལས་མ་འདས་སོ། ཞེས་གསུངས།།
བསྟན་དོན། གང་དག་དབང་ཤེས་ཀྱི་ཡུལ་ཡིད་དུ་འོང་བ་ལ་ཆགས་པ་དང༌། དབང་པོའི་སྒོ་
མ་བསྡམས་པ། ཟས་ཀྱི་ཚོད་མི་རིག་པ་སྟེ་ཚད་ལས་བརྒལ་བ་ཟ་མཁན་ཚོས་འཇིག་རྟེན་གྱི་བྱ་བ་
ངན་པ་ལ་ཞེན་ནས་དགེ་བའི་ཕྱོགས་ལ་མི་སྤྲོ་བའི་ལེ་ལོ་ཆེ་ཞིང་བརྩོན་འགྲུས་དང་བློ་སྟོབས་ཞན་
པས། དེ་ལྟའི་སྐྱེ་བོ་རྣམས་ཇི་ལྟར་རླུང་གིས་ལྗོན་ཤིང་གཡོ་བ་ལྟར། ཉོན་མོངས་པའི་བདུད་ཀྱིས་
གཡོ་བ་སྟེ་སེམས་རྒྱུད་རབ་ཏུ་མ་ཞི་བར་བྱེད་དོ།།
བསྟན་དོན། གང་དག་དབང་ཤེས་ཀྱི་ཡུལ་ཡིད་དུ་མི་འོང་བ་ལ་བློ་སྣ་གཏད་པ་དང༌། དབང་
པོའི་སྒོ་བསྡམས་པ། ཟས་ཀྱི་ཚོད་རིག་པ་སྟེ་མང་ཉུང་རན་པོ་ཟ་མཁན་ཚོས་འཇིག་རྟེན་གྱི་བྱ་བ་ལ་
ཞེན་པ་མེད་པར་དགེ་བའི་ཕྱོགས་ལ་ལྷུར་ལེན་པའི་བརྩོན་འགྲུས་དང་བློ་སྟོབས་ཆེ་བས། ཆོས་ལ་
འབུངས་ཤིང་ཚུལ་བཞིན་དུ་ཉམས་སུ་ལེན་པར་སྤྲོ། དེ་ལྟའི་སྐྱེ་བོ་རྣམས་ཇི་ལྟར་རླང་གིས་བྲག་རི་
གཡོ་བ་མི་ནུས་པ་ལྟར། ཉོན་མོངས་པའི་བདུད་ཀྱིས་མི་གནོད་པ་སྟེ་སེམས་རྒྱུད་རབ་ཏུ་མ་ཞི་བ་
མི་བྱེད་དོ།།
འགྲེལ་པ། སུ་འདྲ་ཞིག་གིས་རེ་བ་བཟང་སར་བཅོལ་ཀྱང་བློ་ལོག་པ་ལྡན་པ་དང༌། མི་ཚེ་
འདི་ཚེར་མས་དབེན་པའི་མེ་ཏོག་གི་མལ་ཁྲི་ཞིག་དང་གཉིས་སུ་མེད་པར་བསམ་མཁན་ཚོས་ཚེ་
འདིའི་སྐྱིད་པའི་ཕྱོགས་ཁོ་ནར་ལྟ་བ་ལས་སྡུག་པའི་ཕྱོགས་དེར་མི་བལྟ་ཞིང༌། དེའི་མཇུག་འབྲས་
སུ་ཁོང་ཚོའི་སེམས་རྒྱུད་ཆགས་སྲེད་ཀྱིས་མྱོས་ཏེ། “འདི་ངའི་ཡིན་” ཟེར་བའམ་“འདི་ང་རང་གི་
ཡིན་” ཟེར། ནམ་ཞིག་འདོད་ཆགས་སྐྱེ་སའི་ཡུལ་ལམ་དངོས་པོ་དེར་འགྱུར་ལྡོག་བྱུང་བའམ་རང་
དང་ཁ་བྲལ་ན། འདི་ངའི་ཡིན་ཟེར་བ་དང་འདི་ང་རང་གི་ཡིན་ཟེར་རྒྱུ་གང་ཡང་མ་ལྷག་པར། མྱ་
ངན་དང་སྡུག་བསྔལ་འབའ་ཞིག་གིས་གནོན་པར་འགྱུར། དེ་ལས་ལྡོག་སྟེ། སྡུག་པའི་ཕྱོགས་དེར
ལྟ་མཁན་ཚོས་མི་ཚེ་འདི་ཚེར་མས་ཁེངས་པའི་མལ་ཁྲི་བཞིན་དུ་བལྟས་ནས་རང་རྒྱུད་ཀྱི་འདོད་
ཆགས་མགོ་གནོན་བྱས་ཏེ། འདོད་ཆགས་སྐྱེ་སའི་དངོས་པོ་དེ་དག་ལ་འགྱུར་ལྡོག་བྱུང་བའམ་དེ་
དག་དང་ཁ་བྲལ་བ་ན་སྡུག་བསྔལ་ལམ་མྱ་ངན་གྱིས་དེ་ཙམ་གནོན་པར་མི་འགྱུར་རོ།།
དབང་ཤེས་ཀྱི་ཡུལ་ཡིད་དུ་མི་འོང་བ་ལ་བློ་སྣ་གཏོད་པ་ཞེས་པ་ནི། ཞེ་སྡང་ངམ་སྡང་འཛིན་
སྐྱེད་པར་བྱེད་མཁན་གྱི་སྡུག་བསྔལ་གྱི་སྡུག་བསྔལ་ལ་བློ་གཏོད་པའི་དོན་མིན། འདི་ལ་ཞེན་ལོག་
གམ་མི་སྡུག་པའི་སེམས་སྐྱེད་པར་བྱེད་པོ་སྟེ། སྤོང་བར་བྱ་བའོ། དེའི་དོན་དངོས་ནི། འདོད་ཡོན་
གྱི་སྐྱོན་གྱི་ཕྱོགས་ལ་མནོ་བྱ་བ་ལ་གོ་ཞིང༌། མི་རྣམས་ཀྱིས་རྒྱུན་དུ་ཕྱོགས་དེ་སྣང་མེད་དུ་སྐྱུར་
བ་དང༌། དེ་ལྟར་བྱེད་པས་རང་ལ་མི་འདོད་པའི་དངོས་པོ་འདོར་འདོད་ཀྱི་སེམས་ཡོད་ཀྱང་མཐར་
སྡུག་བསྔལ་ཉིད་དུ་མངོན་པར་རྒྱུག་པར་བྱེད་དོ། །དེས་ན། རེ་བ་བཟང་སར་བཅོལ་ལུགས་ངོ་མ་
ནི་ཚེ་འདི་པ་ཙམ་དུ་མི་ལྟ་བར། དཀའ་ངལ་གང་ཞིག་ལ་དོན་དངོས་ཀྱི་སེལ་ཐབས་འཚོལ་བའམ་
མཐོང་བའི་ནུས་པ་ཞིག་ཡིན་ཅིང་། འདི་ནི་སངས་རྒྱས་པའི་ཆོས་ཀྱིས་རེ་བཟང་ཕུགས་བཅོལ་བྱེད་
སྟངས་ཤིག་ཡིན།
ཚིགས་སུ་བཅད་པ་གཉིས་པོ་འདིས་འཇིག་རྟེན་གྱི་བྱ་དངོས་ལ་ཆགས་པའི་འདོད་ཆགས་
སྤངས་ནས་ཚེ་འདི་སྣང་གི་བདེ་བ་འཚོལ་ཐབས་བསྟན། དེ་ཡང་ཐབས་དང་པོ་ནི་དོན་དངོས་དང་
མཐུན་པའི་བསམ་བློ་གཏོང་རྒྱུ་དེ་ཡིན། དབང་པོའི་སྒོ་སྲུང་བ་ནི་སྐྱིད་སྡུག་གཉིས་ཀ་ལ་འདོད་
ཆགས་དང་མི་དགའ་བའི་སེམས་དང་བཅས་ཡ་ལན་བྱེད་པ་འགོག་ཐབས་སློབ། ང་ཚོའི་བཟའ་
འཐུང་སྤྱོད་ལུགས་ལ་ཚོད་འཛིན་བྱ་རྒྱུར་སྦྱོང་བརྡར་བྱེད་པ་དང་ལེ་ལོར་གཉེན་པོ་བསྟེན་པ་ནི་ཡང་
དག་པའི་དངོས་པོར་དྲན་ཤེས་བསྟེན་པའི་ཉམས་ལེན་ལ་ཉེ་བར་མཁོ་བ་དང༌། དེ་ལ་བརྟེན་ནས་
སེམས་ཉོན་མོངས་པའི་སྒྲིབ་པ་ལས་སེལ་བར་བྱེད་དོ།།
གང་ལ་ངུར་སྨྲིག་མི་འོས་པ། །ཚུལ་ཁྲིམས་ལྡན་ལ་འོས་པའོ།།
༡(༧) ལྷས་བྱིན་གྱི་སྒྲུང་།
སངས་རྒྱས་བཅོམ་ལྡན་འདས་གྲོང་ཁྱེར་མཉན་ཡོད་ཀྱི་རྒྱལ་བྱེད་ཚལ་གྱི་དགོན་དུ་བཞུགས་པའི་
ཚེ༑ལྷས་བྱིན་ལ་ཚིགས་སུ་བཅད་པ་འདི་གཉིས་གསུངས་སོ།།
གང་ཞིག་འབགས་པ་མ་བསལ་བར། །གོས་ཀྱིས་ཡོངས་སུ་དཀྲིས་གྱུར་ཀྱང༌༎
བདེན་དང་དུལ་བ་མི་ལྡན་པ། །དེ་ལ་ངུར་སྨྲིག་འོས་མ་ཡིན༎
གང་ཞིག་འབགས་པ་བསལ་གྱུར་ཅིང༌། །ཚུལ་ཁྲིམས་དག་ལ་གཅེས་པར་འཛིན༎
བདེན་དང་དུལ་བ་ལྡན་གྱུར་པ། །དེ་ཉིད་ལ་ནི་ངུར་སྨྲིག་འོས།།
གླེང་གཞི། སྔོན་ཐེངས་ཤིག་མཆོག་ཟུང་གཉིས་འཁོར་ལྔ་བརྒྱ་རེ་ཁྲིད་དེ་བཅོམ་ལྡན་འདས་ལ་ཐོན་
ཕྱག་ཕུལ་ཏེ་རྒྱལ་བྱེད་ཚལ་ནས་རྒྱལ་པོའི་ཁབ་ཏུ་བསྐྱོད། རྒྱལ་པོའི་ཁབ་ཀྱི་ཡུལ་མི་རྣམས་སྡེ་
ཚན་གཉིས་དང་གསུམ་སོགས་ཆེན་པོར་བགོས་ཏེ་མགྲོན་པོར་བསོད་སྙོམས་འབུལ་སྲོལ་ཡོད་
པ་ལྟར་མཆོག་ཟུང་འཁོར་དང་བཅས་པར་བསོད་སྙོམས་ཕུལ། ཉིན་ཞིག་ཐུགས་རྗེ་ཆེའི་གསུང་
བཤད་གནང་བའི་སྐབས་ཤཱ་རིའི་བུས་ཁྱིམ་པ་མཆེད་གྲོགས་རྣམས་ལ། མི་ཞིག་གིས་རང་ངོས་
ནས་བསོད་སྙོམས་ཕུལ་ཀྱང་གཞན་ལ་འབུལ་དགོས་ཞེས་སྐུལ་མ་མ་བཏང་ན། དེ་ལ་སྐྱེ་བ་ཕྱི་མར་
ནོར་ལ་བརྟེན་པའི་བདེ་བ་ལས་འཁོར་ལ་བརྟེན་པའི་བདེ་བ་མི་འཐོབ། མི་གཞན་ཞིག་གིས་རང་
ངོས་ནས་མ་ཕུར་བར་རང་གི་ཁྱིམ་མཚེས་ལ་འབུལ་དགོས་ཞེས་བསྐུལ་ན། དེ་ལ་སྐྱེ་བ་ཕྱི་མར་
འཁོར་ལ་བརྟེན་པའི་བདེ་བ་ལས་ནོར་ལ་བརྟེན་པའི་བདེ་བ་མི་འཐོབ། ཡང་མི་ཞིག་གིས་རང་ངོས་
ནས་ཀྱང་མ་ཕུལ་གཞན་ལའང་མ་བསྐུལ་ན། དེ་ལ་སྐྱེ་བ་ཕྱི་མར་འབྲས་ཐུག་སྐྱུར་མོ་ཞིག་ཀྱང་ཇི་
འདོད་ལྟར་མ་རག་པར་སྐྱབས་མེད་མགོན་མེད་ཀྱི་དབུལ་ཕོངས་ཤིག་ཏུ་འགྱུར་རོ། །འོན་ཏེ་རང་
ངོས་ནས་ཀྱང་ཕུལ་གཞན་ལའང་སྐུལ་མ་བཏང་ན། དེ་ལ་སྐྱེ་བ་ཕྱི་མ་བརྒྱ་ཕྲག་གཅིག་དང༌། སྟོང་
ཕྲག་གཅིག །ཁྲི་ཕྲག་གཅིག་ནང་ནོར་དང་འཁོར་གཉིས་ཀ་ལ་བརྟེན་པའི་བདེ་བ་འཐོབ་བོ་ཞེས་
གསུངས། དེས་ན་ཤཱ་རིའི་བུས་གཞིའི་རྣམ་གཞག་བསྟན་ནོ།།
མི་ཞིག་གིས་ཤཱ་རིའི་བུ་ཞལ་ལག་ལ་གདན་འདྲེན་ཞུས་ཏེ། སང་ཉིན་ཁྱེད་མགྲོན་དུ་འབོད་
རྒྱུ་ཡིན་པས་ཞལ་བཞེས་གནང་རོགས། དེ་ཅིའི་ཕྱིར་ཞེ་ན། མི་ཆེ་གེ་མོ་ཞིག་གིས་(དངུལ་སྲང་) ཁྲི་
གཅིག་གི་རིན་ཐང་ལྡན་པའི་རས་ཡུག་ཅིག་བསོད་སྙོམས་འབུལ་བའི་མཛད་སྒོའི་གོ་སྒྲིག་བྱེད་པོར་
ལག་སྤྲོད་བྱས་ཏེ་འབུལ་རྒྱུར་མངགས་སོང་ཞེས་ཞུས། དེ་ལ་ཤཱ་རིའི་བུས། རས་ཡུག་དེ་བཙོང་ནས་
ཡོང་འབབ་རྣམས་མཛད་སྒོའི་ཆེད་དུ་སྤྱོད། མ་དངུལ་མ་འདང་བའི་དཀའ་ངལ་ཡོད་རྒྱུ་རེད། གལ་ཏེ་
དཀའ་ངལ་མེད་ན། ཁྱེད་ཅག་གིས་འོས་པར་མཐོང་བའི་དགེ་སློང་ཞིག་ལ་ཕུལ་ཞིག་ཅེས་ལམ་སྟོན་
གནང༌། མ་དངུལ་མ་འདང་བའི་དཀའ་ངལ་མེད་སྟབས། དགེ་སློང་ཞིག་ལ་འབུལ་རྒྱུར་ཐག་བཅད།
འོན་ཏེ་མཆོག་ཟུང་གཉིས་རྒྱལ་པོའི་ཁབ་ཏུ་སྐབས་འགའ་རེ་མ་གཏོགས་ཕེབས་སྲོལ་མེད་པར་བརྟེན་
རས་ཡུག་དེ་རྒྱལ་པོའི་ཁབ་ཏུ་གཏན་སྡོད་བྱེད་པོ་ལྷས་བྱིན་ལ་འབུལ་རྒྱུར་ཁ་འཆམ།
དེ་ལྟར་ཐག་བཅད་པའི་ཚེ་མི་འགའ་ཞིག་གིས། རས་ཡུག་དེ་ཤཱ་རིའི་བུ་ལ་འབུལ་དགོས་
ཟེར་བ་དང༌། ཡང་གཞན་འགས་ཤཱ་རིའི་བུ་ནི་ཡུལ་འདིའི་མགྲོན་པོ་ལྟ་བུ་རེད། འོན་ཀྱང་ལྷས་བྱིན་
ནི་དུས་ཆེན་དང་ནམ་རྒྱུན་དུ་ངེད་ཅག་གི་གཏན་སྡོད་གྲོགས་པོ་ཡིན་ཅིང་། ཆུ་ཡི་བུམ་པ་ལྟ་བུར་
གནས་པས། ལྷས་བྱིན་ལ་འབུལ་ལོ་ཞེས་སྨྲས། དེ་ལྟར་གོ་བསྡུར་རྒྱུན་རིང་བྱས་རྗེས་མང་མོས་
ཀྱིས་རས་ཡུག་དེ་ལྷས་བྱིན་ལ་འབུལ་རྒྱུར་བློ་མཐུན་ནས་ཕུལ་ལོ།།
ལྷས་བྱིན་གྱིས་རས་ཡུག་དེ་དུམ་བུ་གཉིས་སུ་གཏུབས་ནས། ཚོས་བརྒྱབ་སྟེ་དཔེ་གསར་
ཅན་ཞིག་བཟོས་རྗེས་ཕྱེད་ཀ་སྟོད་དུ་གྱོན་པ་དང་ཕྱེད་ཀ་སྨད་དུ་གྱོན་ནས་ཕྱིར་བསྐྱོད། ཁོ་པས་
གྲྭ་ཆས་གསར་པ་གྱོན་པ་མི་རྣམས་ཀྱིས་མཐོང་འཕྲལ་མི་རྣམས་ཀྱིས། གྲྭ་ཆས་འདི་ལྷས་བྱིན་
ལ་འཚམ་པོ་མི་འདུག །འོན་ཏེ་ཤཱ་རིའི་བུ་ལ་འཚམ་པོ་འོང༌། ལྷས་བྱིན་གྱིས་རང་ལ་མི་འཚམ་པ་
ཞིག་གྱོན་ནས་ཕར་འགྲོ་ཚུར་འོང་བྱེད་ཀྱི་འདུག་ཅེས་གླེང་སློང་བྱུང༌། དེར་བརྟེན་བཅོམ་ལྡན་འདས་
ཀྱིས། དགེ་སློང་དག །ལྷས་བྱིན་གྱིས་རང་ལ་མི་འཚམ་པའི་གྲྭ་ཆས་གྱོན་པ་འདི་ཐེངས་དང་པོ་མ་
ཡིན། སྐྱེ་བ་སྔོན་མར་ཡང་ཁོ་པས་མི་འཚམ་པའི་གྲྭ་ཆས་གྱོན་ནོ་ཞེས་བཀའ་སྩལ་ཏེ་གཤམ་གྱི་
སྒྲུང་འདི་གསུངས་སོ།།
གནའ་སྔ་མོ་ཐེངས་ཤིག་བྲམ་ཟེ་ཚངས་བྱིན་གྱིས་ཡུལ་ཝཱ་རཱ་ཎ་སཱི་དབང་སྒྱུར་བྱས་པའི་
སྐབས། དེར་གླང་པོ་ཆེ་བསད་དེ་འཚོ་བ་སྐྱེལ་མཁན་གྱི་རྔོན་པ་ཞིག་ཡོད། ནགས་ཚལ་ག་གེ་མོ་
ཞིག་གི་ཁྲོད་གླང་ཆེན་སྟོང་ཕྲག་མང་པོར་རྩྭ་ཐང་ཞིག་རྙེད། ཉིན་ཞིག་གླང་ཆེན་དེ་དག་ནགས་ཚལ་
ཁྲོད་དུ་འགྲོ་བའི་སྐབས། རང་སངས་རྒྱས་འགའ་མཐོང༌། ཉིན་དེ་ནས་བཟུང་གླང་ཆེན་དེ་དག་གིས་
ཡར་མར་འགྲོ་བའི་ཚེ་རང་སངས་རྒྱས་ཀྱི་མདུན་དུ་པུས་མོ་བཙུགས་ཏེ་གསོལ་བ་བཏབ། ཉིན་
ཞིག་རྔོན་པ་དེས་གླང་ཆེན་དེ་དག་གི་སྤྱོད་ཚུལ་མཐོང་བས། ཁོའི་བསམ་པར། ང་ལའང་འཕྲལ་
དུ་གྲྭ་ཆས་སེར་པོ་ཞིག་བྱུང་ན་སྙམ་སྟེ། རང་སངས་རྒྱས་ཤིག་གིས་སྤྱོད་བཞིན་པའི་ཆུ་རྫིང་ཞིག་
གི་འགྲམ་དུ་སོང༌། དེར་རང་སངས་རྒྱས་དེ་གཟུགས་པོ་འཁྲུད་ཀྱིན་གྲྭ་ཆས་རྫིང་བུའི་འཁྲིས་སུ་
ཕུད་པ་ཁོ་པས་བརྐུས། དེ་ནས་གྲྭ་ཆས་གྱོན། ལག་ཏུ་མདུང་ཐོགས། མགོ་གྲྭ་ཆས་ཀྱིས་བཀབ་
སྟེ་གླང་ཆེན་ཕར་འགྲོ་ཚུར་འོང་བྱེད་སའི་ལམ་སྟེང་དུ་བསྡད། གླང་ཆེན་རྣམས་ཀྱིས་ཁོ་པ་མཐོང་
འཕྲལ་རང་སངས་རྒྱས་རེད་བསམས་ནས་ཕྱག་འཚལ་རྗེས་ཁྱུ་བསྒྲིགས་ཏེ་ཕྱིན། འོན་ཏེ་གླང་ཆེན་
མཐའ་མ་དེར་ཁོ་པས་མདུང་ཤུགས་ཀྱིས་བསྣུན་ཏེ་བསད། དེ་རྗེས་བ་སོ་དང་རིན་ཐང་ཆེ་བའི་
གཟུགས་པོའི་ཆ་ཤས་རྣམས་བདག་ཏུ་བཟུང་བ་དང་ལྷག་མ་རྣམས་ས་འོག་ཏུ་སྦས་ཏེ་རང་གནས་
སུ་གཤེགས་སོ།།
གླང་ཆེན་གྱི་སྐྱེ་བ་བླངས་ཟིན་པའི་མ་འོངས་པའི་སངས་རྒྱས་(རྒྱས་རུང་) དེ་ཕྱིས་སུ་གླང་
ཆེན་གྱི་འགོ་ཁྲིད་དང་ཁྱུ་ཚོགས་ཀྱི་གཙོ་བོར་གྱུར་ཞིང་། དེའི་ཚེ་རྔོན་པ་དེས་སྔོན་ལྟར་ཐབས་ཇུས་
གཅིག་པ་བཏིང་ནས་གླང་ཆེན་གསོད་ཐབས་བྱེད་ཀྱིན་གདའ། སངས་རྒྱས་ཀྱིས་གང་གི་འཁོར་
གུད་པ་མཁྱེན་ནས། གླང་ཆེན་འདི་དག་ཉུང་དུ་སོང་ནས་གང་དུ་འགྲོའམ་ཞེས་བཀའ་འདྲི་གནང་
བས། སློབ་དཔོན་ལགས། ངེད་ཅག་གིས་ཤེས་ཀྱི་མེད་ཅེས་ཞུས། སངས་རྒྱས་ཀྱིས། དེ་དག་གང་
དུ་བསྐྱོད་ཀྱང་ངའི་བཀའ་མེད་པར་འགྲོ་མི་རུང་ཞེས་གསུངས་པས། ཁོ་པའི་སེམས་ནང་དོགས་པ་
ཤར་ཏེ། གྲྭ་ཆས་སེར་པོས་མགོ་བོ་བཀབ་སྟེ་ཟུར་དུ་སྡོད་མཁན་ཆོས་གྲོགས་དེས་ཏན་ཏན་དཀའ་
ངལ་བཟོ་གི་ཡོད་པ་འདྲ་སྙམ་ཏེ་བལྟས་ནས་བསྡད།
དེར་བརྟེན་ཁྱུ་ཚོགས་ཀྱི་འགོ་ཁྲིད་དེས་གླང་ཆེན་གཞན་རྣམས་མདུན་དུ་བཏང་ནས་རང་ཉིད་
མཇུག་ཏུ་ག་ལེར་བསྐྱོད། དེ་ནས་གླང་ཆེན་རྣམས་ཀྱིས་ཁོ་པར་(གྲྭ་ཆས་གྱོན་པའི་རྔོན་པ་) གུས་
འདུད་ཞུས་ཏེ་བང་བསྒྲིགས་ནས་མདུན་སྐྱོད་བྱེད་པའི་མཐའ་མ་དེར་རྔོན་པས་སངས་རྒྱས་ཕེབས་པ་
མཐོང་འཕྲལ་རྟབ་རྟབ་པོར་གྲྭ་ཆས་ཕུད་དེ་མདུང་གཡུགས་པས། སངས་རྒྱས་ཀྱིས་སྔ་ས་ནས་གྲ་
སྒྲིག་ཟིན་སྟབས། དེ་མ་ཉིད་དུ་གོམ་པ་ཕྱིར་འཐེན་ཏེ་རྒྱབ་ཏུ་གཡོལ་བས་མདུང་མ་ཕོག །སངས་རྒྱས་
ཀྱི་ཐུགས་ལ་འདི་ནི་ངའི་གླང་ཆེན་གསོད་མཁན་དེ་རེད་འདུག་དགོངས་ནས། མྱུར་དུ་མདུན་ཕྱོགས
སུ་མཆོངས་ཏེ་ཁོ་པ་གཟུང་ཐབས་བྱས་པས། རྔོན་པས་ཤིང་སྡོང་ཞིག་གི་རྒྱབ་ཏུ་མཆོངས་ཏེ་ལུས་
འཁུམས་ནས་བསྡད། སངས་རྒྱས་ཀྱིས། ངས་རྔོན་པ་དང་སྡོང་བུ་གཉིས་ཀ་སྣས་ཀླད་ལ་བསྐོར་ནས་
བཟུང་སྟེ། ས་སྟེང་དུ་བརྡབ་པར་བྱའོ་སྙམ་པས། དེ་མ་ཐག་རྔོན་པས་གྲྭ་ཆས་སེར་པོ་ཕུད་དེ་གླང་ཆེན་
ལ་རང་གཟུགས་ངོ་མ་དེ་བསྟན། སྐྱེ་བོ་དམ་པ་ཁོང་གིས་དེ་མཐོང་བ་དང༌། ཅི་སྟེ་ངས་མི་འདིར་གནོད
པ་བྱས་ཡོད་ཚེ། སངས་རྒྱས་དང་། རང་སངས་རྒྱས། དགྲ་བཅོམ་སྟོང་ཕྲག་གིས་བདག་ལ་བཅངས་
པའི་བརྩེ་བ་ཆུད་ཟ་བར་འགྱུར་སྙམ་དུ་དགོངས་ཏེ། བཟོད་སྒོམ་གནང་ངོ༌། །དེ་ནས་རྔོན་པར། ངའི་
གཉེན་འཁོར་དག་གསོད་མཁན་ཁྱོད་ཡིན་ནམ་ཞེས་བཀའ་འདྲི་གནང་བར། རྔོན་པས་ལགས་ཡིན་
ཞེས་ཞུས། ཅིའི་ཕྱིར་ཁྱོད་ཀྱིས་གདུག་རྩུབ་ཆེ་བའི་ལས་ངན་བརྩམས་སམ། ཁོང་ཁྲོ་ཞི་བ་དག་ལ་
འཚམ་པའི་གྲྭ་ཆས་ཁྱོད་ཀྱིས་གྱོན་ཀྱང༌། ཁྱོད་ལ་དེ་འཚམ་པོ་མི་འདུག །ལས་ངན་འདི་འདྲ་བརྩམས་
ནས་ཁྱོད་ཀྱིས་ཁ་ན་མ་ཐོ་བའི་སྡིག་པ་བསགས་སོ་ཞེས་གསུངས། དེ་ལྟར་ཁོ་པར་མཐའ་མའི་བཀའ་
བཀྱོན་གནང་།མི་འཚམ་པ་ནི་ཁྱོད་ཀྱིས་བྱས་པའི་ལས་སོ་ཞེས་བཀའ་སྩལ་ཏོ།།
སངས་རྒྱས་ཀྱིས་ཞལ་ཏ་གནང་བ་དང༌། སྐྱེས་རབས་ནང་གི་མི་སྣ་ཁག་ངོ་སྤྲོད་གནང་
གསལ།དེའི་ཚེ་ན་རྔོན་པ་ནི་ལྷས་བྱིན་དང༌། རྔོན་པར་ཁ་ཏ་བྱེད་མཁན་གྱི་ཡ་རབས་པའི་གླང་ཆེན་
ནི་ངའོ་ཞེས་གསུངས་པ་དང༌། དགེ་སློང་དག །ལྷས་བྱིན་གྱིས་རང་ལ་མི་འཚམ་པའི་གྲྭ་ཆས་གྱོན་
པ་འདི་ཐེངས་དང་པོ་མིན་ནོ་ཞེས་བཀའ་སྩལ་ཏོ ༎
བསྟན་དོན། གང་ལ་སྐྱོན་གྱི་དྲི་མས་འབགས་པ་དང་། རང་ཚོད་མ་ཟིན་པ། གནས་ལུགས་
རྟོགས་པའི་ཤེས་རབ་མི་ལྡན་པའི་ངུར་སྨྲིག་འཛིན་པ་ཞིག་ཡིན་ཚེ། གོས་ངུར་སྨྲིག་གྱོན་ཀྱང་དེ་ལ་
དེ་རུང་བའམ་འོས་པ་མིན་ནོ༎
བསྟན་དོན། གང་ལ་སྐྱོན་གྱི་དྲི་མས་མ་འབགས་པ་དང་། ནང་རབ་ཏུ་ཞི་བ་དང༌། སྒོ་གསུམ་
གྱི་སྤྱོད་པ་ལེགས་པར་དུལ་བ། རང་ཚོད་ཟིན་པ། གནས་ལུགས་རྟོགས་པའི་ཤེས་རབ་ལྡན་པའི་
ངུར་སྨྲིག་འཛིན་པ་ཞིག་ཡིན་ན། དེ་ལ་ངུར་སྨྲིག་གི་གོས་རུང་བའམ་འོས་པ་ཡིན་ནོ།།
འགྲེལ་པ། ངུར་སྨྲིག་གི་མདོག་ཅན་གྱི་གོས་ནི་ནང་པ་རྣམས་ལ་སྐྱོན་དང་བྲལ་བའི་མཚོན་
རྟགས་ཤིག་ཡིན་ཅིང༌། ནང་པས་དེ་ནི་དམིགས་བསལ་རབ་བྱུང་ཚོའི་ཆེད་དུ་བཟོ་བཀོད་བྱས་པའི་
གོས་རྩ་ཆེན་པོ་ཞིག་ཏུ་བརྩི་ཞིང་། དེ་གྱོན་མཁན་མཐོང་བའི་མོད་ལ་གུས་འདུད་ཞུ་གི་ཡོད། གོས་
དེས་དགེ་འདུན་དཀོན་མཆོག་མཚོན་ཅིང༌། དགེ་འདུན་དཀོན་མཆོག་ནི་སངས་རྒྱས་དང་། ཆོས།
དགེ་འདུན་ཏེ་དཀོན་མཆོག་གསུམ་གྱི་ཡ་གྱལ་ཞིག་ཡིན།
གང་ཟག་ཅིག་ཁྱིམ་ནས་ཁྱིམ་མེད་པར་རབ་ཏུ་བྱུང་ན། སེམས་ནང་འཇིག་རྟེན་པའི་གནས་
ལས་ཁྱད་དུ་འཕགས་པར་གྱུར་ཏེ་རྩ་ཆེན་པོ་ཞིག་ཆགས་པའི་སྣང་བ་ཡོང་བ་དང༌། དེའི་སྟེང་ཁྱིམ་
པས་གུས་བཀུར་བྱེད་སྐབས་སྣང་བ་དེ་གཟེངས་མཐོ་རུ་འགྲོ་གི་ཡོད། རང་གིས་རང་ལ་ལྟ་ཚུལ་
གསར་པ་འདིས་གསར་དུ་སྒྲིག་ཞུགས་བྱས་པའི་གྲྭ་གཞོན་རྣམས་ལ་མི་ཚེ་གསར་པ་ཞིག་སྐྱེལ་
བར་རོགས་རམ་བྱེད་ཅིང༌། དེ་ལྟའི་གྲྭ་ཆས་གྱོན་མཁན་མཐོང་ནས་ཕྱག་མཆོད་བྱེད་པས་ཁྱིམ་པ་
ཚོ་ལའང་སེམས་འགུལ་ཐེབས་ཀྱི་ཡོད། དེར་བརྟེན་གྲྭ་ཆས་ལ་བརྩི་བཀུར་ཞུ་བའི་སྲོལ་དེ་ནང་
ཆོས་ཉམས་ལེན་གྱི་གལ་ཆེའི་ཆ་ཤས་ཤིག་ཡིན་ནོ།།
རྒྱུ་མཚན་དེའི་ཕྱིར་ཆོས་མིན་སྤྱོད་ཚུལ་གྱིས་སྦགས་པའི་མི་ཞིག་ལ་ངུར་སྨྲིག་གི་གོས་འོས་
པ་མིན། གལ་ཏེ་རང་རྒྱུད་མི་གཙང་བར་གོས་དེ་གྱོན་ན། དེ་ལ་བརྩི་བཀུར་མེད་པ་དང་། རྩ་ཆེའི་
ཆོས་གོས་དེ་ལ་མཐོང་མི་བྱེད་པར་འགྱུར་ཏོ༎
ཚུལ་འཆོས་ཀྱིས་ཡར་རྒྱས་འགོག །ཚུལ་མཐུན་གྱིས་བློ་མུན་སེལ།
༡(༨) ཊཱ་རིའི་བུའི་སྒྲུང་།
སངས་རྒྱས་བཅོམ་ལྡན་འདས་རྒྱལ་པོའི་ཁབ་ཏུ་འོད་མའི་ཚལ་གྱི་དགོན་དུ་བཞུགས་པའི་ཚེ། ཤཱ་
རིའི་བུ་དང་མོཧཱམོགལནའི་བུའི་སྔོན་གྱི་སློབ་དཔོན་ཡང་དག་རྒྱལ་བ་ལ་ཚིགས་སུ་བཅད་པ་འདི་
གཉིས་གསུངས་སོ།།
སྙིང་པོ་མེད་ལ་སྙིང་པོ་དང༌། །སྙིང་པོ་སྙིང་པོ་མེད་པར་མཐོང་།།
མི་བདེན་ཀུན་རྟོག་སྤྱོད་ཡུལ་ཅན། །དེ་རྣམས་སྙིང་པོ་འཐོབ་མི་འགྱུར།།
སྙིང་པོ་ཅན་ལ་སྙིང་པོ་དང༌། །སྙིང་མེད་སྙིང་པོ་མེད་པར་མཐོང༌༎
ཡང་དག་རྟོག་པའི་སྤྱོད་ཡུལ་ཅན། །དེ་རྣམས་སྙིང་པོ་འཐོབ་པར་འགྱུར།
གླེང་གཞི། སངས་རྒྱས་འཛམ་གླིང་འདིར་མ་བྱོན་སྔོན། རྒྱལ་པོའི་ཁབ་ལས་མི་རིང་བའི་སར་ཨུ་པ་
ཏིསྶཱ་(Upatissa) དང་ཀུལིཏ་(Kolita) ཞེས་བྱ་བའི་བྲམ་ཟེའི་གྲོང་གསེབ་གཉིས་ཡོད། ཉིན་
ཞིག་ཨུ་པ་ཏིསྨུར་གཏན་སྡོད་མིང་ལ་རཱུཔསཱརི་(Rupasari)ཞེས་འབོད་པའི་བྲམ་ཟེ་ཞིག་གི་ཆུང་མར་
མངལ་ཆགས་པ་དང་། ཉིན་དེ་གར་ཀུལི་ཏར་བཅའ་སྡོད་མིང་ལ་མོ་གྒལི་(Moggali)ཞེས
པའི་བྲམ་ཟེ་ཞིག་གི་ཆུང་མར་ཡང་མངལ་ཆགས། ཉིན་དེ་ནས་བཟུང་ཁོང་ཚོས་སྦྲུམ་མ་གཉིས་པོར་
སྲུང་སྐྱོབ་ལེགས་པར་བྱས་པ་དང༌། བཤད་རྒྱུན་དུ་ཁྱིམ་ཚང་འདི་གཉིས་མི་རབས་བདུན་གྱི་རིང་
ཞི་མཐུན་མཉམ་གནས་ངང་མཛའ་འབྲེལ་ཤིན་ཏུ་ཟབ་པོར་གནས་པར་སྐད། ཧོར་ཟླ་བཅུའི་མངལ་
གྱི་དུས་ཚོད་རྫོགས་པ་དང་བུད་མེད་གཉིས་ཀའི་ཕྲུ་གུ་མངལ་ལས་བདེ་བར་གྲོལ།
ཕྲུ་གུ་གཉིས་ལ་མིང་བཏགས་པའི་ཉིན་དེར། མིང་ལ་ཤཱ་རི་ཞེས་པའི་བྲམ་ཟེ་བུད་མེད་དེའི་
བུའི་མིང་ལ་ཨུ་པ་ཏིསྶཱ་ཞེས་བཏགས། དེ་ཅིའི་ཕྱིར་ཞེ་ན། བུ་དེ་ནི་ཨུ་པ་ཏིསྨ་གྲོང་གསེབ་ནང་གི་
དུད་ཚང་ཆེ་ཤོས་ཤིག་གི་བུ་ཡིན། བུ་གཞན་དེ་ཀུལིཏ་གྲོང་གསེབ་ནང་གི་དུད་ཚང་ཆེ་ཤོས་ཤིག་
གི་བུ་ཡིན་སྟབས་མིང་ལ་ཀུལིཏ་ཞེས་བཏགས། ནར་སོན་པའི་ཚེ་བུ་གཉིས་ཀས་སྒྱུ་རྩལ་དང་
རིག་པའི་གནས་མཐའ་དག་ཁོང་དུ་ཆུད་པར་བྱས་ཏེ་མཁས་པའི་ཡང་རྩེར་སོན། གཞོན་ནུ་ཨུ་པ་
ཏིསྶཱ་རྒྱུག་ཆུའམ་ལྡུམ་རའི་ནང་སྤྲོ་གསེང་དུ་ནམ་བསྐྱོད་པ་ན། གསེར་གྱི་འགྱོགས་བྱམས་ལྔ་བརྒྱ་
མཉམ་དུ་སྐྱོད་པ་དང༌། གཞོན་ནུ་ཀུལིཏ་རྟ་རྒྱུད་གཙང་གིས་འདྲེན་པའི་ཤིང་རྟ་ལྔ་བརྒྱ་དང་མཉམ་
དུ་སྐྱོད་ཀྱི་ཡོད། གཞོན་ནུ་རེ་རེར་འཁོར་བུ་ལྔ་བརྒྱ་རེ་ཡོད་དོ།།
དེ་ཡང་རྒྱལ་པོའི་ཁབ་ཏུ་ལོ་ལྟར་སྲུང་བརྩི་ཞུ་བའི་དུས་སྟོན་ཞིག་ཡོད་ཅིང་། དེ་ལ་རི་
རྩེའི་དུས་སྟོན་ཞེས་བརྗོད། གཞོན་ནུ་གཉིས་ལ་རྐུབ་སྟེགས་རེ་ས་ཆ་གཅིག་ཏུ་བཙུགས་པ་དང༌།
ཁོང་གཉིས་མཉམ་དུ་བསྡད་ནས་ཕར་འགྲོ་ཚུར་འོང་བྱེད་མི་སོགས་ལ་བལྟས་ཏེ། དགོད་པའི་ཁ་
ལ་བལྟས་ནས་བགད། ངུ་བའི་ཁ་ལ་བལྟས་ནས་ངུས། བསོད་སྙོམས་བསླངས་ན་བྱིན། དེ་ལྟར་
ཉིན་ཤས་རིང་དུས་སྟོན་སྐབས་ཀྱི་བྱུང་བ་དངོས་སུ་མཐོང༌། འོན་ཏེ་ཉིན་ཞིག་ཁོང་གཉིས་སྤང་
གྲུང་འཛོམས་སུ་ཕྱིན་པ་དང༌། སྔོན་ལྟར་གོད་བྲོ་ཡང་མ་ཤོར། ངུས་ཀྱང་མ་ངུས། བསོད་སྙོམས་
བསླངས་ཀྱང་མ་བྱིན་ནོ༎
དེ་རྗེས་གཞོན་ནུ་གཉིས་ཀྱི་སེམས་ནང༌། ངེད་གཉིས་ཀྱིས་འདི་ལ་གང་གི་ཕྱིར་ལྟ་དགོས་
ལོ་ངོ་བརྒྱ་མ་འདས་གོང་མི་འདི་དག་ཚང་མ་འཆི་བདག་གིས་ཟིན་ཏེ་མི་སྣང་བར་འགྱུར་
ངེས་པས། དེ་ལས་ཐར་པའི་ལམ་འཚོལ་ན་དགའ་བར་སྙམ། སེམས་ནང་དེ་ལྟར་དྲན་བཞིན་
ཀུལིཏས་ཨུ་པ་ཏིསྶཱ་ལ། གྲོགས་པོ་ཨུ་པ་ཏིསྶཱ། ཁྱོད་སྔོན་ལྟར་དགའ་མདོག་ཁ་པོ་དང་བག་ཕེབས་
པོར་མི་སྣང་བར། སེམས་སྐྱིད་པོ་མེད་ཚོད་གདའ། བསམ་བློ་གང་ཞིག་འཁོར་གྱི་འདུག་གམ་ཞེས་
དྲིས་པར། གྲོགས་པོ་ཀུལིཏ། ངས་བསམ་བློ་གང་ནས་བཏང་ཡང་མི་འདི་དག་ལ་བལྟས་ན་གཏན་
གྱི་བདེ་བ་ཞིག་མི་འདུག །ཐམས་ཅད་ཡིད་རྟོན་མི་རུང་བར་སྣང༌། དེ་ལས་ཐར་པའི་ལམ་ཞིག་
འཚོལ་ན་དགའ་བར་སྙམ་མོ་ཞེས་སྨྲས་ཏེ། ཁྱོད་སེམས་འཁྲུག་དོན་ཅི་ཡིན་ནམ་ཞེས་དྲིས་པས།
ཀུལིཏས་གཅིག་པ་བཤད། ཨུ་པ་ཏིསྶཱས་ཁོ་རང་གཉིས་ཀྱི་བསམ་བློ་མཐུན་པ་ཤེས་འཕྲལ། སྔོན་
མ་ངེད་གཉིས་ཀྱི་སེམས་ནང་འཕྲལ་ཙམ་གྱི་སྐྱིད་སྣང་མཆིས། དེས་རྐྱེན་པས་གཉིས་ཀར་ཁྱིམ་
ནས་ཁྱིམ་མེད་པར་རབ་ཏུ་བྱུང་ནས་ཐར་ལམ་འཚོལ་རྒྱུའི་བསམ་བློ་རྙེད་པས། དགེ་རྒན་སུ་ཞིག་
བསྟེན་ནས་ཐར་ལམ་འཚོལ་དུ་འགྲོ་ཞེས་སྨྲས།
དེའི་ཚེ་མཚན་ལ་ཡང་དག་རྒྱལ་བ་ཞེས་པའི་རྣལ་འབྱོར་བ་ཞིག་འཁོར་དཀའ་ཐུབ་ཅན་མང་
པོ་དང་བཅས་རྒྱལ་པོའི་ཁབ་ཀྱི་གྲོང་ཁྱེར་ནང་ཕེབས། ཨུ་པ་ཏིསྶཱ་དང་ཀུལིཏས་རྣལ་འབྱོར་པ་དེའི་
ཞབས་ལ་གཏུགས་ཏེ། ངེད་གཉིས་འཇིག་རྟེན་ལ་མ་ཆགས་པར་ཡང་དག་རྒྱལ་བ་ཁྱེད་ཀྱི་དྲུང་དུ་
ཁྱིམ་ནས་ཁྱིམ་མེད་པར་རབ་ཏུ་འབྱུང་བར་འདོད་ཅེས་གསོལ་ཏེ། འགྱོགས་བྱམས་ལྔ་བརྒྱ་དང་ཤིང་
རྟ་ལྔ་བརྒྱ་རྣམས་ཕྱིར་བསློགས་ནས་སློབ་དཔོན་ཡང་དག་རྒྱལ་བའི་དྲུང་ནས་རབ་ཏུ་བྱུང་ངོ༌། །ཉིན་
དེ་ནས་བཟུང་སློབ་དཔོན་ཡང་དག་རྒྱལ་བའི་རྙེད་པ་དང་གྲགས་པ་ཇེ་ཆེར་འཕེལ་ཏེ་ཕྱོགས་ཀུན་ཏུ་
ཁྱབ། འོན་ཏེ་ཉིན་ཤས་ནང་ཁོ་གཉིས་ཀྱིས་ཡང་དག་རྒྱལ་བའི་ཆོས་ཀྱི་བཅད་མཚམས་ལས་འདས་
ཏེ༑ སློབ་དཔོན་ལགས། ཁྱེད་ཀྱིས་མཁྱེན་པའི་ཆོས་ཀྱི་གནས་ལུགས་ཡོད་དོ་ཅོག་འདི་ཙམ་རེད་
དམ། ཡང་ན་རྟོགས་རྒྱུ་ལྷག་པོ་ཞིག་ཡོད་དམ་ཞེས་དྲིས་པར། འདི་ལས་ལྷག་པོ་གང་ཡང་མེད།
གང་ཡོད་པ་ཐམས་ཅད་ཁྱོད་གཉིས་ཀྱིས་དཔྱིས་ཕྱིན་པ་ཤེས་སོ་ཞེས་ལན་གནང་ངོ་།།
ཨུ་པ་ཏིསྶཱ་དང་ཀུལིཏའི་དྲི་བ་རྣམས་ལ་གཞན་གྱིས་ལན་འདེབས་ཐུབ་མེད། འོན་ཀྱང་
གཞན་གྱིས་དྲིས་པའི་དྲི་བ་མཐའ་དག་ལ་ཁོང་གཉིས་ཀྱིས་ལན་འཆུག་པ་མེད་པ་བཏབ། དེ་ལྟར་
ཁོང་གཉིས་ཀུ་ཤུའི་མེ་ཏོག་གི་ཡུལ་དུ་བསྐྱོད་རྗེས་རང་རང་སོ་སོའི་ཡུལ་དུ་ཕྱིར་ལོག་བྱས། ཁ་མ་
བྲལ་སྔོན་ཨུ་པ་ཏིསྶཱས་ཀུལིཏར། གྲོགས་པོ་ཀུལིཏ། ངེད་གཉིས་སུ་ལ་འཆི་མེད་ཀྱི་གོ་འཕང་སྔོན་
དུ་ཐོབ་རུང་ཕན་ཚུན་ལན་སྐྱེལ་རེས་བྱེད་དགོས་ཞེས་སྨྲས། དེ་ལྟར་ཁ་ཆད་བྱས་རྗེས་ཁོང་གཉིས་
ཁ་བྲལ་ལོ༎
ཉིན་ཞིག་རྣལ་འབྱོར་པ་ཨུ་པ་ཏིསྶཱར་དགེ་སློང་རྟ་ཐུལ་མཇལ་ཏེ། ཨུ་པ་ཏིསྶཱས། མཆེད་
གྲོགས་ལགས། ཞི་བ་དང་དུལ་བ་ནི་ཁྱེད་ཀྱི་དབང་པོ་དང༌། གཙང་བ་དང་གསལ་བ་ནི་ཁྱེད་ཀྱི་
བཞིན་མདངས་རེད་འདུག །མཆེད་གྲོགས་ཁྱེད་ཀྱིས་གང་གི་ཕྱིར་ནི་རབ་ཏུ་བྱུང་ངམ། ཁྱེད་ཀྱི་
སློབ་དཔོན་ནི་སུ་ལགས་སམ། ཁྱེད་ཀྱིས་སུའི་ཆོས་ཉམས་སུ་ལེན་ནམ་ཞེས་དྲིས་པར། དགེ་སློང་
རྟ་ཐུལ་གྱིས། མཆེད་གྲོགས་ལགས། ང་ནི་ད་ལྟ་དགེ་ཚུལ་ཞིག་ཡིན་ཅིང༌། ཆོས་སྒོར་ཞུགས་ནས་
རྒྱུན་རིང་མ་ཕྱིན་ཀྱང༌། ཉེ་དུས་སངས་རྒྱས་བཅོམ་ལྡན་འདས་ཀྱི་ཆོས་དང་འདུལ་ཁྲིམས་ལ་ཐོས་
བསམ་བྱེད་འགོ་བཙུགས་པ་ཡིན་ཞེས་ལན་བཏབ། དེ་ལ་ཨུ་པ་ཏིསྶཱས། ང་ནི་ཨུ་པ་ཏིསྶཱ་ཡིན།
ཁྱེད་ཀྱིས་རྒྱས་བསྡུས་ཇི་འདྲ་གསུངས་ཀྱང་ངས་ཐབས་ལམ་བརྒྱའམ་སྟོང་གི་ཐོག་ནས་ཤེས་པར་
འགྱུར་རོ་ཞེས་སྨྲས། དགེ་སློང་རྟ་ཐུལ་གྱིས་གང་སྨྲས་པ་ལ་བརྟེན་ནས་ཨུ་པ་ཏིསྶཱར་མཆོག་གི་
དངོས་གྲུབ་རྙེད་དོ། །དེ་རྗེས་རང་གི་མཆེད་གྲོགས་ཀུལིཏ་མཐོང་ནས་རང་ལ་འཆི་མེད་ཐོབ་པ་
ཤེས་སུ་བཅུག་སྟེ། དགེ་སློང་རྟ་ཐུལ་གྱིས་གང་སྨྲས་པ་ཇི་མ་ཇི་བཞིན་ཀུལིཏ་ལ་སྨྲས། དེའི་ཕྱིར་
ཀུལིཏའི་བློ་ཁ་གྱུར་ཏེ། ཁོང་གཉིས་སངས་རྒྱས་མཇལ་བར་འགྲོ་རྒྱུའི་ཐག་བཅད། མ་ཟད་ཁོ་རང་
གཉིས་ཀྱི་སློབ་དཔོན་ཡང་དག་རྒྱལ་བའང་མཉམ་དུ་ཕེབས་ལགས་སམ་ཞེས་ཞུས་པས། ཡང་དག་
རྒྱལ་བས། ཁྱོད་གཉིས་འགྲོ་ན་ཆོག །ང་འགྲོ་མི་ཐུབ། ད་ལྟ་བར་དུ་ངས་མི་མང་པོའི་དགེ་རྒན་བྱས་
ཏེ་འོངས། ད་ནི་ང་དགེ་ཕྲུག་བྱེད་དགོས་ན་འོས་པར་མི་མཐོང་ངོ་ཞེས་སྨྲས།
ཨུ་པ་ཏིསྶཱས། སློབ་དཔོན་ལགས་དེ་ལྟར་མ་གནང༌། བཅོམ་ལྡན་འདས་འཇིག་རྟེན་འདིར་
བྱོན་པ་ནས་བཟུང་མང་ཚོགས་ཀྱིས་ཁོང་གཙུག་ཏུ་བཀུར་ནས་ཕྱག་བྱ་བའི་ཡུལ་དུ་གྱུར་པས། ངེད་
ཅག་དེར་འགྲོའོ། །ཁྱེད་ཀྱི་ཐུགས་ལ་གང་དགོངས་སམ་ཞེས་ཞུས་པའི་ལན་དུ། སློབ་དཔོན་ཡང་
དག་རྒྱལ་བས། མཆེད་གྲོགས་ཚོ། འཇིག་རྟེན་འདིའི་ནང་མི་གླེན་པ་དང་རྣམ་དཔྱོད་ཅན་སུ་མང་བ་
འདུག་གམ་ཞེས་དྲིས་པར། གླེན་པ་མང་ཞིང་རྣམ་དཔྱོད་ཅན་ཉུང་ངོ་ཞེས་ཞུས་པས། དེས་ན་མཆེད་
གྲོགས་ཚོ། རྣམ་དཔྱོད་ཅན་རྣམས་དགེ་སློང་བློ་གྲོས་ཆེན་པོ་གོའུ་ཏ་མའི་དྲུང་དུ་འགྲོ་རུ་ཆུགས།
གླེན་པ་རྣམས་གླེན་པ་ངའི་གམ་ན་ཡོང་དུ་ཆུགས་ཤིག་ཅེས་སྨྲས། དེ་རྗེས་ཨུ་པ་ཏིསྶཱ་དང་ཀུལིཏ་
གཉིས་སངས་རྒྱས་མཇལ་བར་ཐོན་པ་དང༌། ཡང་དག་རྒྱལ་བའི་ཁོངས་ཀྱི་རྣལ་འབྱོར་པ་ཉིས་བརྒྱ་
ལྔ་བཅུ་ཙམ་ཁོང་གཉིས་མཉམ་དུ་བཞུད་དོ།།
ཀུལིཏ་དང་ཨུ་པ་ཏིསྶཱས་སངས་རྒྱས་ཀྱི་ཞལ་མཇལ་བའི་རྗེས་གང་གི་སྲས་ཀྱི་ཐུ་བོར་གྱུར་
ཏེ༑ ཨུ་པ་ཏིསྶཱ་ཤཱ་རིའི་བུ་དང༌། ཀུལིཏ་མོའུ་གལ་གྱི་བུར་གྱུར་ཏོ། །དེ་ནས་ཡང་དག་རྒྱལ་བས་
སངས་རྒྱས་མཇལ་བར་མི་ཡོང་བའི་ཚུལ་རྣམས་ཁོང་གཉིས་ཀྱིས་སངས་རྒྱས་ལ་ཞུས་སོ།།
བསྟན་དོན། སེམས་དོན་གྱི་ཡར་རྒྱས་འདོད་མཁན་ཚོས་ངེས་པར་དུ་སེམས་དོན་གྱི་རིན་
ཐང་ངམ་སྙིང་པོ་ལ་ངེས་ཤེས་རྙེད་པ་བྱ་རྒྱུ་ཤིན་ཏུ་གལ་ཆེ། ཕྱིའི་ཟང་ཟིང་དག་དགོས་མཁོ་ཅན་
ཞིག་ཡིན་པ་བདེན་མོད་ཀྱི་བསམ་བློ་ཡར་རྒྱས་ཕྱིན་ཚར་བའི་རྗེས་དེ་དག་དོན་དམ་པའི་རིན་ཐང་
ཞིག་ཏུ་མ་མཐོང་ངོ༌། གལ་ཏེ་མི་རྣམས་ཀྱིས་ཕྱིའི་རིན་ཐང་ལ་གཙིགས་ཆེར་བཟུང་ན། དེ་དག་ལ་
སེམས་དོན་གྱི་ཡར་རྒྱས་ཅི་ཡང་མི་འོང་།
བསྟན་དོན། མཆོག་གི་དངོས་གྲུབ་བམ་སྒྲུབ་པའི་ཆོས་རྙེད་པར་བྱེད་པའི་སྙིང་པོ་སྟེ་ཡང་
དག་པའི་ལམ་རྣམ་པར་འབྱེད་ནུས་པའི་རྣམ་དཔྱོད་ཅན་གྱི་སྐྱེ་བོ་རྣམས་ཀྱིས་སེམས་དོན་གྱི་
བསྒྲུབ་བྱ་མངོན་དུ་བྱེད་ནུས་པ་ཡིན། དེ་ལྟ་བུའི་གང་ཟག་གི་རྒྱུད་ཡང་དག་པའི་ལྟ་བས་བརླན་པར་
བྱས་སོ༎
འགྲེལ་པ། ཚིགས་སུ་བཅད་པ་གཉིས་པོ་འདིས་ལམ་ཉམས་སུ་ལེན་པར་གནད་ཆེ་བའི་སྙིང་
པོ་ཚུལ་བཞིན་དུ་ཤན་འབྱེད་པའི་འདུ་ཤེས་ཀྱི་རང་བཞིན་ཐད་ནན་ཏན་བགྱིས་སོ། །སྙིང་པོ་ལེན་
པའི་འདུ་ཤེས་ནི་རང་ཅག་གི་མི་ཚེའི་ཁ་ཕྱོགས་སྟོན་པར་བྱེད་མཁན་དེ་ཡིན་ཅིང༌། ང་ཚོའི་མི་ཚེ་
སྐྱོན་དང་བྲལ་ཞིང་ཕུན་སུམ་ཚོགས་པོ་ཞིག་ཡོང་བ་ནི་འདུ་ཤེས་དེ་ལ་རག་ལས་པ་དང་། མདོར་
ན༑ ང་ཚོའི་རྒྱུད་ཀྱི་མཆོག་དམན་གྱི་ལྟ་ཚུལ་དང་། བདེ་བ་དང་གྲུབ་འབྲས་ཀྱི་འདུ་ཤེས་རྣམས་ཀྱང་
འདུ་ཤེས་དེར་རག་ལས་ཤིང༌། སྙིང་པོ་ལོག་པར་རྟོགས་པ་དག་ལ་མངོན་འདོད་ལོག་པ་ལྡན་ཅིང༌།
དེ་དག་གིས་ཚེ་འདིའི་སྙིང་པོ་ནམ་ཡང་ལོན་མི་ཐུབ་བོ།།
མ་དུལ་སེམས་ནང་འདོད་ཆགས་ཞུགས། དུལ་བའི་སེམས་ཀྱིས་
འདོད་ཆགས་འཛེམ།
༡(༩)དགེ་སློང་དགའ་བོའི་སྒྲུང་།
སངས་རྒྱས་བཅོམ་ལྡན་འདས་མཉན་ཡོད་དུ་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། བཅོམ་
ལྡན་འདས་ཀྱི་སྐུ་མཆེད་དགེ་སློང་དགའ་བོ་ལ་ཚིགས་སུ་བཅད་པ་འདི་དག་གསུངས་སོ།།
དཔེར་ན་ཉེས་པར་གཡོགས་པའི་ཁྱིམ། །ཆར་པས་ཀུན་ཏུ་བརྟོལ་བར་བྱེད།
དེ་བཞིན་བསྒོམ་པ་མེད་པའི་སེམས། །འདོད་ཆགས་ཀྱིས་ནི་འབིགས་པར་བྱེད།།
དཔེར་ན་ལེགས་པར་གཡོགས་པའི་ཁྱིམ། །ཆར་པས་ཀུན་ཏུ་བརྟོལ་མ་ཡིན།།
དེ་བཞིན་ལེགས་པར་བསྒོམ་པའི་སེམས། །འདོད་ཆགས་ཀྱིས་ནི་འབིགས་མི་བྱེད༎
གླེང་གཞི། ཚེ་དང་ལྡན་པ་འཆར་ཀ་དམར་པོས་བཅོམ་ལྡན་འདས་གང་གི་ཡབ་མཇལ་བར་ཕེབས་
རྒྱུའི་དུས་ཚོད་བཟང་པོ་ཞིག་ཏུ་མཐོང་ནས། ཕེབས་ན་བཟང་སྐོར་ཞུས་ཏེ་འཁོར་དགྲ་བཅོམ་པ་
མང་པོ་དང་བཅས་སེར་སྐྱའི་གྲོང་དུ་ཕེབས་རྒྱུའི་གྲ་སྒྲིག་ལེགས་པར་བགྱིས། དེ་ནས་སྐུ་འཁོར་
དང་བཅས་པ་དེ་གར་བདེ་འབྱོར་བྱུང་ནས་བཅོམ་ལྡན་འདས་ཀྱི་ཝེསྶནཏྲའི་སྐྱེས་རབས་དང་འབྲེལ་
བའི་གསུང་གི་བདུད་རྩིའི་ཆར་པ་ཕབ། ཕྱི་ཉིན་དེར། བག་མེད་འཚོ་བར་མི་གནས་པར། །བརྩོན་
འགྲུས་ངེས་པར་བསྟེན་གྱིས་ཨང༌། །ཞེས་པའི་རྐང་པ་གཉིས་པོ་འདི་གསུངས་བཞིན་གྲོང་ནང་
མི་བསོད་སྙོམས་ལ་ཕེབས་པས། གང་གི་ཡབ་ཀྱི་བློ་ཁ་ཆོས་ལ་(ཚོགས་ལམ་) བཀུག་པ་དང༌།
རྣམས་ངེས་པར་དྲང་བདེན་ལ་གནས་ཤིག །ཅེས་གསུངས་པས་སྐྱེ་དགུའི་བདག་མོ་ཆེན་མོ་ཆོས་
ལ་བཀུག་པ་དང་།ཡབ་ལམ་གཉིས་པར་(སྦྱོར་ལམ་) བཀོད་དོ༎
ཕྱི་ཉིན་དེར་རྒྱས་སྲས་དགའ་བོའི་ཁང་གསོལ་དང་གཉེན་སྒྲིག་གི་མཛད་སྒོ་འཚོགས་བཞིན་
པའི་སྐབས། བཅོམ་ལྡན་འདས་དེར་བསོད་སྙོམས་ལ་ཕེབས་ནས། ལྷུང་བཟེད་དགའ་བོའི་ལག་ཏུ་
བཞག་སྟེ། ཁོ་པར་འཚམས་འདྲི་གནང་རྗེས་བཞུགས་གདན་ལས་བཞེངས་ཏེ་རྒྱལ་སྲས་ཀྱི་ལག་
ནས་ལྷུང་བཟེད་ཚུར་མ་བཞེས་པར་ཕེབས། དགའ་བོས་བཅོམ་ལྡན་འདས་ལ་གུས་བཀུར་དང་
བཅས།སློབ་དཔོན་ལགས།ཁྱེད་ཀྱི་ལྷུང་བཟེད་བཞེས་རྒྱུ་ལྷག་འདུག་ཅེས་ཞུས།འོན་ཏེ་སེམས་ནང༌།
བཅོམ་ལྡན་འདས་སྐས་འཛེག་གི་མགོར་ཕེབས་པ་དང་། ལྷུང་བཟེད་བསྣམ་ངེས་རེད་བསམས།འོན་
ཀྱང་བཅོམ་ལྡན་འདས་སྐས་འཛེག་གི་མགོར་ཕེབས་པའི་ཚེ་ལྷུང་བཟེད་མ་བསྣམས། དེར་བརྟེན་
དགའ་བོའི་སེམས་ནང༌། སྐས་གཤམ་དུ་ཕེབས་མ་ཐག་ཁོང་གིས་ལྷུང་བཟེད་བསྣམ་ངེས་རེད་
བསམས་ཀྱང་བཅོམ་ལྡན་འདས་ཀྱིས་ད་དུང་མ་བསྣམས། དེ་ཙ་ན་དགའ་བོའི་སེམས་ནང་། ཕོ་བྲང་
གི་ཁྱམས་རའི་ནང་ཕེབས་པ་དང་ལྷུང་བཟེད་བསྣམ་ངེས་རེད་བསམས་ཀྱང་ད་དུང་མ་བསྣམས། ད་
གཟོད་རྒྱལ་སྲས་དགའ་བོས་རང་གི་ཆུང་མའི་འགྲམ་དུ་ཕྱིར་ལོག་རྒྱུའི་འདོད་པ་རྒྱབ་ཏུ་བསྐྱུར་ཏེ་
བཅོམ་ལྡན་འདས་ཀྱི་རྗེས་སུ་བསྙེགས། འོན་ཀྱང་རླབས་ཆེ་བ་ཞིག་ནི་ཁོ་པས་བཅོམ་ལྡན་འདས་ལ་
གུས་བཀུར་དང་བཅས་ལྷུང་བཟེད་བཞེས་རོགས་ཞེས་ཞུས་ཏེ། སེམས་ནང༌། ཁོང་གིས་ལྷུང་བཟེད་
འདི་ནས་བསྣམ་གྱི་རེད། དེ་ནས་བསྣམ་གྱི་རེད། ཡང་དེ་ནས་བསྣམ་གྱི་རེད་ཅེས་བསམས་ནས་མུ་
མཐུད་བཅོམ་ལྡན་འདས་ཀྱི་རྗེས་སུ་འབྲངས་པ་དེ་ཡིན།
དེའི་ཚེ་ལུང་པའི་ནང་གི་མཛེས་ཤོས་དགའ་བོའི་ཆུང་མ་ཇནཔད ཀལྱནིར། (Janapada
Kalyani)བཅོམ་ལྡན་འདས་ཀྱིས་རྒྱལ་སྲས་དགའ་བོ་ཁོ་རང་དང་མཉམ་དུ་འཁྲིད་འགྲོ་གི་འདུག།
ཁྱེད་གཉིས་ཁ་བྲལ་གཏོང་རྒྱུ་དེ་ཁོང་གི་དམིགས་ཡུལ་རེད་འདུག་ཅེས་ལན་བསྐྱལ། དེ་མ་ཐག་
ཆུང་མ་ཇནཔད ཀལྱནིའི་མིག་ནས་མིག་ཆུ་ཉིལ་ཉིལ་དུ་བབས་ཤིང་སྐྲ་ཡང་ཕྱེད་ཀ་ཙམ་ལས་མ་
ཤད་པར། གང་མགྱོགས་ཅི་མགྱོགས་ཀྱིས་དགའ་བོའི་རྗེས་སུ་བརྒྱུགས་ནས། རྒྱལ་སྲས་མཆོག་
འཕྲལ་དུ་ཕྱིར་ལོག་རོགས་གནང་ཞེས་སྨྲས་པས། ཁོ་མོའི་སྐད་ཆ་དེ་དགའ་བོའི་སྙིང་དུ་ཟུག་ནས་
སེམས་ནང་འདར་སིལ་ཤོར། འོན་ཏེ་སངས་རྒྱས་ཀྱིས་ལྷུང་བཟེད་ཕྱིར་མ་བཞེས་པར། དགའ་བོ་
ལ༑ ཁྱོད་གྲྭ་པ་བྱེད་འདོད་ཡོད་དམ་ཞེས་བཀའ་འདྲི་གནང་བས། དགའ་བོས་སངས་རྒྱས་ལ་དད་
གུས་ཆེན་པོ་ཡོད་སྟབས། གྲྭ་པ་བྱེད་འདོད་མེད་ཅེས་མ་ཞུས་པར། ལགས་ཡོད། ང་གྲྭ་པ་བྱེད་
འདོད་ཡོད་ཅེས་ཞུས་པས། སངས་རྒྱས་ཀྱིས། ལེགས་སོ། །དེས་ན་ཁྱོད་གྲྭ་པ་བྱོས་ཤིག་ཅེས་
གསུངས། དེ་ཡང་སངས་རྒྱས་སེར་སྐྱའི་གྲོང་དུ་ཕེབས་ནས་ཉིན་གསུམ་པའི་ཐོག་རྒྱལ་སྲས་དགའ་
བོ་རབ་ཏུ་བྱུང་ངོ་༎
དེ་རྗེས་སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཚེ་
དང་ལྡན་པ་དགའ་བོ་ཡིད་མ་ཚིམས་པར་གྱུར་ཏེ། མཆེད་གྲོགས་ཚོ། ང་ད་ཆ་རབ་བྱུང་གི་མི་ཚེ་
སྐྱེལ་བཞིན་ཡོད། འོན་ཀྱང་ད་ནས་བཟུང་ངས་རབ་བྱུང་གི་མི་ཚེ་སྐྱེལ་ཐུབ་པ་མི་འདུག །ངས་རབ་
བྱུང་གི་སྲུང་བྱའི་སྡོམ་པ་རྣམས་བཏང་ནས་སླར་སྐྱ་སར་འབབ་འཆར་ཡོད་ཅེས་རང་གི་དཀའ་ངལ་
རྣམས་མཆེད་གྲོགས་དག་ལ་བཤད།
བཅོམ་ལྡན་འདས་ཀྱིས་ཚུལ་དེ་མཁྱེན་ནས་ཚེ་དང་ལྡན་པ་དགའ་བོ་བོས་ཏེ། དགའ་བོ་
ལ༑ ཁྱོད་ཀྱིས་མཆེད་གྲོགས་ཚོར། ང་ད་ཆ་རབ་བྱུང་གི་མི་ཚེ་སྐྱེལ་བཞིན་ཡོད། འོན་ཀྱང་ད་ནས་
བཟུང་ངས་རབ་བྱུང་གི་མི་ཚེ་སྐྱེལ་ཐུབ་པ་མི་འདུག།ངས་རབ་བྱུང་གི་སྲུང་བྱའི་སྡོམ་པ་རྣམས་
བཏང་ནས་སླར་སྐྱ་སར་འབབ་འཆར་ཡོད་ཅེས་སྨྲས་པ་བདེན་ནམ་ཞེས་བཀའ་འདྲི་གནང་བར།
ཅུང་བདེན་ལགས་སོ་ཞེས་ཞུས། འོན་ཏེ་དགའ་བོ་ཁྱོད་རབ་བྱུང་གི་འཚོ་བར་ཡིད་མ་ཚིམས་
པ་དང༌། ད་ནས་བཟུང་རབ་བྱུང་གི་མི་ཚེ་སྐྱེལ་མི་ཐུབ་པ། སྡོམ་པ་རྣམས་བཏང་ནས་སྐྱ་སར་
འབབ་འདོད་པ་བཅས་ཀྱི་རྒྱུ་མཚན་ཅི་ཡིན་ནམ་ཞེས་བཀའ་སྩལ། དེའི་ལན་དུ་དགའ་བོས། སློབ་
དཔོན་ལགས། ང་རང་ཁྱིམ་ནས་ཐོན་པའི་ཚེ། བདག་གི་ཆུང་མ་ཇནཔད ཀལྱཱནིས་མགོ་སྐྲ་ཕྱེད་
ཙམ་ལས་ཤད་རྒྱུ་མ་བྱུང་བར་ངའི་རྗེས་སུ་རྒྱུགས་ཡོང་ནས། ཕྱིར་རང་ཁྱིམ་དུ་འཕྲལ་མར་ལོག་
རོགས་ཞེས་ཞུ་བ་འཐེན་བྱུང༌། དེས་རྐྱེན་པས་མོ་རང་དྲན་ནས་རབ་བྱུང་གི་མི་ཚེར་འདོད་པ་
ཚིམས་ཀྱི་མི་འདུག །སླད་རབ་བྱུང་གི་འཚོ་བ་སྐྱེལ་ཐུབ་པ་མི་འདུག །སྡོམ་པ་བཏང་ནས་སྐྱ་སར་
འབབ་རྩིས་ཡོད་ཅེས་ཞུས། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་དགའ་བོ་ཕྱག་གིས་
བཟུང་ནས། གང་གི་ནུས་མཐུ་ལ་བརྟེན་ནས་ལྷ་གནས་སུམ་ཅུ་རྩ་གསུམ་དུ་ཁྲིད་དོ། །སུམ་ཅུ་རྩ་
གསུམ་དུ་གཤེགས་པའི་ལམ་བར་དུ་བཅོམ་ལྡན་འདས་ཀྱིས་ཚེ་དང་ལྡན་པ་དགའ་བོ་ལ་རྩྭ་རྡུམ་
ལས་མ་ལྷག་པར་མེས་འཚིགས་པའི་ཞིང་ཁ་ཞིག་གི་ནང་རྣ་བ་དང་། སྣ། མཇུག་མ་བཅས་མེས་
འཚིགས་པའི་སྤྲེའུ་འདོད་རྔམ་ཅན་ཞིག་བསྟན།
སུམ་ཅུ་རྩ་གསུམ་དུ་སླེབས་པ་ན་བཅོམ་ལྡན་འདས་ཀྱིས་ཁོ་པར་ལྷའི་དབང་པོ་བརྒྱ་བྱིན་
བསྒུགས་ནས་འདུག་པ་རྐང་པ་ཟིང་སྐྱ་ཅན་གྱི་ལྟ་ན་སྡུག་པའི་ལྷ་མོ་ལྔ་བརྒྱ་བསྟན། དེ་ལྟར་ཚེ་དང་
ལྡན་པ་དགའ་བོར་བཅོམ་ལྡན་འདས་ཀྱིས་ཚུལ་དེ་གཉིས་བསྟན་ནས། དགའ་བོར། ཁྱོད་ཀྱི་ཆུང་
མ་ཇནཔདཀལྱཱནི་དང་ཡིད་འོང་གི་ལྷ་མོ་དེ་དག་སུ་མཛེས་སྡུག་ལྡན་པ་དང་ངོ་མཚར་ཆེ་བ་འདུག་
ཅེས་དྲིས།
སློབ་དཔོན་ལགས། རྣ་བ་དང༌། སྣ། མཇུག་མ་བཅས་མེས་འཚིགས་པའི་འདོད་རྔམ་ཅན་གྱི་
སྤྲེའུ་དེ་ལས་བདག་གི་ཆུང་མ་ཇནཔདཀལྱཱནི་ཤིན་ཏུ་མཛེས་པ་གདོན་མི་ཟ།འོན་ཀྱང་མཛེས་སྡུག་
ལྡན་པའི་ལྷ་མོ་ལྔ་བརྒྱ་དེ་དག་བདག་གི་ཆུང་མ་ལས་ལྡབ་འགྱུར་གྱིས་མཛེས་ཉམས་དང་ངོ་མཚར་
ཆེ་བ་འདུག་ལགས་སོ་ཞེས་ཞུས་པས།
བཅོམ་ལྡན་འདས་ཀྱིས། ཁྱོད་བློ་བདེ་བག་ཕེབས་བྱོས་ཤིག །ལྷ་མོ་ལྔ་བརྒྱ་དེ་དག་ཁྱོད་ལ་
འཐོབ་རྒྱུར་ངས་ཁག་ཐེག་བྱས་ཆོག་ཅེས་གསུངས། དེས་ན་དགའ་བོས། སློབ་དཔོན་ལགས། གལ་
སྲིད་ཁྱེད་ཀྱིས་ཁག་ཐེག་གནང་ན། བདག་དགའ་པོའི་ངང་ནས་རབ་བྱུང་གི་འཚོ་བར་རོལ་འདོད་
ཤིན་ཏུ་ཆེ་ཞེས་གསོལ།
དེ་ནས་ཚེ་དང་ལྡན་པ་དགའ་བོས་ལྷ་མོ་འཐོབ་ཐབས་བྱས་པར་ཁོ་པའི་མཆེད་གྲོགས་ཚོས་
འཕྱ་སྨོད་བྱས་པར་བརྟེན། འཇིག་རྟེན་གྱི་བྱ་བར་མགོ་མ་འཁོར་བར་དབེན་པ་བསྟེན་ནས་བློ་རྩ་
བརྟན་པོས་བག་ཡོད་དང་བརྩོན་འགྲུས་བརྩམས་ཏེ། ཚེ་འདིའི་ནང་ཡུན་རིང་མ་སོང་བར་མཆོག་
་འཚོ་གི་དངོས་གྲུབ་ཐོབ་བོ། །དེ་ལས་ཁོ་པས། སྐྱེ་བ་ནི་འཇིག་པའི་ཆོས་ཅན་དང་། འདས་ཟིན་པའི་
བ་ནི་དོན་དང་ལྡན་པ། ལས་འགན་ནི་བསྒྲུབས་ཟིན། ད་ནས་བཟུང་འཇིག་རྟེན་འདི་ལ་ཆགས་རིན་
མེད་པའི་གནས་ལུགས་རྟོགས་སོ། །དགྲ་བཅོམ་པ་རྣམས་ཀྱི་ཁྲོད་དུ་སླར་དགྲ་བཅོམ་པ་འཕར་མ་
ཞིག་བྱུང་ངོ༌།།
མཚན་མོ་ཞིག་ཚེ་དང་ལྡན་པ་དགའ་བོ་བཅོམ་ལྡན་འདས་ཀྱི་དྲུང་དུ་བཅར་ནས། བཅོམ་
ལྡན་འདས། བདག་ལ་ལྷ་མོ་ལྔ་བརྒྱ་འཐོབ་རྒྱུར་ཁྱེད་ཀྱིས་ཁག་ཐེག་གནང་ཆོག་ཅེས་ཞལ་གྱིས་
བཞེས་པའི་དོན་བདག་ཤེས་སོ་ཞེས་ཞུས་པར། བཅོམ་ལྡན་འདས་ཀྱིས་དགའ་བོར། ངས་ཁྱོད་
སེམས་ཀྱི་གཏིང་ནས་རྗེས་སུ་བཟུང་བ་ཡིན་ནོ་ཞེས་གསུངས། དེའི་ཚེ་དགེ་འདུན་རྣམས་ཀྱིས།
སྔོན་དགའ་བོས་རབ་བྱུང་གི་འཚོ་བར་འདོད་པ་ཚིམས་ཀྱི་མི་འདུག་ཅེས་དང༌། ད་ཆ་འཇིག་རྟེན་
པའི་འཚོ་བར་ཞེན་པ་ལོག་སོང་ཞེས་བརྗོད་ཀྱི་འདུག་ཅེས་གླེང་སློང་བྱས། དེ་མ་ཐག་ཁོང་ཚོས་
བཅོམ་ལྡན་འདས་ཀྱི་དྲུང་དུ་བཅར་ནས་གནས་ཚུལ་དེ་སྙན་དུ་གསོལ་ལོ།༎
བསྟན་དོན། ཁང་པར་ཆུ་འཚོག་པའི་ཐོག་ཁེབས་བརྟན་པོ་དང་མཁྲེགས་པོ་ཞིག་དགོས་རྒྱུ
ནི་དོན་གྱི་གཙོ་བོར་གནས། གལ་ཏེ་ཐོག་ཁེབས་ཀྱི་རྒྱུ་ཆ་ཞན་པོ་ལས་མེད་ན། ཆར་ཆུ་སིམས་
ནས་ཐིགས་པ་རྒྱག་ངེས། ཐོག་ཁེབས་ཞན་པའི་ཐོག་གིས་ཆུ་ཐིགས་སྐྱོར་མི་ནུས་པ་ལྟར། སེམས་
ཁམས་སམ་གཤིས་རྒྱུད་མ་དུལ་བའམ་མ་སྨིན་པའི་མི་ཞིག་གི་སེམས་འདོད་ཆགས་ཀྱིས་
འབིགས་པའམ་སྦག་པར་བྱེད། དེས་ན་སེམས་ཁམས་སམ་གཤིས་རྒྱུད་མ་སྨིན་པའི་གང་ཟག་དེའི་
སེམས་འདོད་ཆགས་ཀྱིས་མནན་པར་འགྱུར་ཏོ༎
བསྟན་དོན། ཁང་པ་ཞིག་གི་ཐོག་ཁེབས་བརྟན་པོ་དང་མཁྲེགས་པོ་ཡོད་ན། ཐོག་ཁར་ཆར་
ཆུ་སིམས་ནས་ཐིགས་པ་རྒྱག་མི་ཐུབ་སྟབས་ཆར་པས་ནམ་ཡང་མི་གནོད་པ་ལྟར། སེམས་ཁམས་
སམ་གཤིས་རྒྱུད་ཡོངས་སུ་སྨིན་པའམ་དུལ་བའི་མི་ཞིག་གི་སེམས་ནང་འདོད་ཆགས་ཀྱིས་ནམ་
ཡང་འབིགས་པའམ་ཞུགས་པར་མི་བྱེད། དེའི་ཕྱིར་དེ་ལྟའི་གང་ཟག་གི་སེམས་ནང་འདོད་ཆགས་
ཀྱི་དྲི་མས་སྦག་པར་མི་བྱེད་དོ།།
འགྲེལ་པ། ཅིཏྟ་(citta) དང་མནོ་(mano) ཞེས་པའི་བརྡ་ཆད་འདི་གཉིས་ནང་ཆོས་
ཀྱི་སྐབས་དོན་ཁྲོད་མཁས་དབང་རྣམས་ཀྱིས་མིང་གི་རྣམ་གྲངས་དང་བརྗེ་ལེན་རུང་བའམ་གདམ་
ཀ་ཅན་ལྟ་བུར་རགས་སྒྱུར་བྱས་ཡོད། རྒྱུན་དུ་དེ་གཉིས་ཀར་སེམས་ཞེས་བསྒྱུར། ནང་ཆོས་ཀྱིས་
སེམས་སམ་སེམས་དང་ལུས་རྒྱང་ཆད་ཀྱི་གཉིས་སྣང་མི་བཞེད། འོན་ཏེ་ཡུལ་རྟོགས་པ་(མནོ་)
དང་ཚོར་ཤེས་(ཅིཏྟ་) འགུལ་སྟངས་ཀྱི་ལུས་སེམས་ཀྱི་བྱེད་སྒོའི་བརྒྱུད་རིམ་ཞིག་ངོས་འཛིན་
བྱེད་ཅིང༌། དེ་ཡང་ཡུལ་གྱི་ཐོག་ནས་ལུས་དང་ཡུལ་ཅན་གྱི་ཐོག་ནས་སེམས་ཞེས་མཐོང་ཐུབ།
ཙིཏྟ་ཞེས་པའི་ཐ་སྙད་འདི་ཚིགས་བཅད་འདིའི་ནང་དུའང་ཚོར་ཤེས་འགུལ་བྱེད་ཀྱི་རྒྱུད་རིམ་ཞིག་
ལ་གོ་ཞིང་། དེ་ལ་ཁམས་གཤིས་ཞེས་བརྗོད་ན་འོས་པར་སྣང་།
བྷཝན་ཞེས་པའང་རྒྱུན་དུ་སྒོམ་ཞེས་སྒྱུར་ཀྱང་འདིར་དེ་ལས་དོན་ཆེ་བ་སེམས་ཁམས་སྨིན་
སྦྱོང་ཞེས་བསྒྱུར་ཡོད། བྷཝན་ཞེས་པ་ནི་སེམས་ཁམས་དང་ཡུལ་རྟོགས་པ་དང་ཚོར་ཤེས་འགུལ་
བའི་རྒྱུད་རིམ་ཀྱི་ཡར་རྒྱས་གཏོང་ཚུལ་ཞིག་ཡིན་ཅིང༌། དེ་ལ་བརྟེན་ནས་སྤྱོད་བཟང་དང་བདེ་སྐྱིད་
ཀྱི་ལམ་དུ་འཁྲིད་དོ༎
མི་སྲུན་ལས་ཀྱིས་གཉིས་ཀ་གདུང་བར་འགྱུར།
༡ (༡༠) བསྐུལ་བྱེད་ཀྱི་སྒྲུང་།
སངས་རྒྱས་བཅོམ་ལྡན་འདས་རྒྱལ་པོའི་ཁབ་ཀྱི་འོད་མའི་ཚལ་གྱི་དགོན་དུ་བཞུགས་པའི་ཚེ། ཕག་
པ་གསོད་མཁན་བསྐུལ་བྱེད་ལ་ཚིགས་སུ་བཅད་པ་འདི་གསུངས་སོ།།
ཚེ་འདིར་མྱ་ངན་ཕྱི་མར་མྱ་ངན་འགྱུར། །སྡིག་པ་བྱེད་པ་གཉིས་ཀར་མྱ་ངན་འགྱུར།
རང་ཉིད་ཉོན་མོངས་གྱུར་པ་ལས་མཐོང་ནས། །དེ་ནི་མྱ་ངན་དེ་ནི་གདུང་བར་འགྱུར།།
གླེང་གཞི། སངས་རྒྱས་བཅོམ་ལྡན་འདས་ཉེ་འགྲམ་གྱི་དགོན་དུ་བཞུགས་སུ་མཆིས་ནའང་སྐུལ་བྱེད་
ཀྱིས་ཐེངས་གཅིག་ཀྱང་བསྙེན་བཀུར་གྱི་ཚུལ་དུ་ཐ་ན་མེ་ཏོག་ཆུན་པོ་ཆུང་ཆུང་ཞིག་གམ་འབྲས་ཐུར་
མ་གང་ཙམ་ཡང་ཕུལ་མེད་པར་མ་ཟད་ཁོ་པས་དགེ་བའི་ལས་སྣ་གཅིག་ཀྱང་བྱས་མེད།
ཉིན་ཞིག་ཁོ་པ་རིག་འཚོ་མ་ཟིན་པའི་ནད་ཀྱིས་མནར་ཏེ་གསོན་པོར་སྡོད་རིང་སྡུག་བསྔལ་
གྱི་མེ་ལྕེ་དྲག་ཏུ་འབར་ནས་མི་ཚེ་སྐྱི་གཡའ་བར་གྱུར། ཕག་པ་གསོད་མཁན་བསྐུལ་བྱེད་སྡུག་
བསྔལ་གྱིས་ཡོངས་སུ་མནར་བའི་སྐབས། སྔོན་གྱི་ལས་ཀྱི་རྒྱུ་མཐུན་གྱི་འབྲས་བུར་ཁོ་པའི་སྤྱོད་
ཚུལ་དེ་དེ་བཞིན་དུ་འགྱུར་ལྡོག་སོང་སྟེ། ཐ་ན་སོ་སོའི་ཁྱིམ་ནང་འདུག་པའི་སྐབས་སུ་ཕག་པའི་
སྐད་བརྒྱབ་ནས་ལག་པ་དང་པུས་མོ་ས་ལ་བཙུགས་ཏེ་དང་པོ་ཁང་པའི་མདུན་དང་དེ་རྗེས་རྒྱབ་ཏུ་
གོག་ནས་འགྲོ་མཁན་ཞིག་ཏུ་གྱུར། ཁོ་པའི་ནང་མིས་ཁོ་པར་མཐོང་ཆུང་ཁྱད་གསོད་ཀྱིས་ཐ་ན་སྐད་
ཆའང་བཤད་དུ་འཇུག་གི་མེད། འོན་ཏེ་ནང་མིས་ཁོ་པར་ལྟ་ཚུལ་གང་འདྲ་བཟུང་ཡང་(ལས་ཀྱི་
འབྲས་བུ་མ་མྱོང་བར་ཐར་ས་མེད་སྟབས་) མུ་མཐུད་ཕར་ཚུར་གོག་ནས་ཕྱིན་ཏེ་ཕག་སྐད་བརྒྱབ་
ནས་བསྡད།
དེའི་ཕྱིར་ཁྱིམ་མཚེས་བདུན་གྱི་ནང་མི་རྣམས་ཀྱང་གཉིད་ཁུག་མ་ཐུབ་པར་གྱུར། ཁོ་པའི་
ནང་མིས་ཁོ་པ་ཕྱིར་གོག་ནས་འགྲོ་བ་བཀག་ཀྱང་མ་ཐུབ། འཆི་བར་དོགས་ནས་དངངས་སྐྲག་
བསྐྱེད་དེ་ཁང་པའི་སྒོ་རྩར་ར་བ་བརྒྱབ་སྟེ་འགྲོ་མི་ཐུབ་པ་བཟོས། དེ་ལྟར་ཉིན་བདུན་རིང་སྡུག་
བསྔལ་མྱངས་པའི་རྗེས་མཐར་ཤི་ནས་སླར་དམྱལ་བའི་གནས་སུ་སྐྱེས་སོ།།
དགེ་སློང་འགས་བཅོམ་ལྡན་ལ། སློབ་དཔོན་ལགས། ཕག་པ་གསོད་མཁན་སྐུལ་བྱེད་ཀྱི་
ཁང་པ་ཉིན་བདུན་རིང་སྒོ་བརྒྱབ་པ་དང༌། ཉིན་བདུན་རིང་ཁོ་པས་མུ་མཐུད་ཕག་པ་བསད་པས། ཁོ་
པས་ཏན་ཏན་འགྲུལ་པ་འགར་མགོ་སྐོར་གཏོང་འདོད་པར་ཐེ་ཚོམ་མེད་ཅིང༌། དེ་ལྟའི་གདུག་རྩུབ་
ཆེ་བའི་ཀླ་ཀློའི་རིགས་ནམ་ཡང་མ་མཐོང་ངོ་ཞེས་ཞུས།
དེ་ལ་བཅོམ་ལྡན་འདས་ཀྱིས། དགེ་སློང་དག །ཁོ་པས་ཕག་པ་བསད་པ་ཉིན་བདུན་པོ་འདི་
ཙམ་མ་ཡིན། སྔོན་མའི་ལས་ངན་གྱི་འབྲས་བུ་གློ་བུར་དུ་སྨིན་ཏེ། ཐ་ན་གསོན་པོར་སྡོད་རིང་དུའང་
དམྱལ་བའི་སྡུག་བསྔལ་མྱོང་དགོས་བྱུང་། རྒྱུ་མཚན་དེའི་ཕྱིར་ཕག་པ་ལྟར་ངུར་སྐད་དང་གཙེར་
སྐད་བརྒྱབ་ནས་ཉིན་བདུན་རིང་ཁང་པའི་ནང་ཕར་ཚུར་གོག་འགྲོ་བྱས། དེ་རིང་ཁོ་པ་ཤི་ནས་སླར་
དམྱལ་བར་སྐྱེས་སོ་ཞེས་གསུངས། བཅོམ་ལྡན་འདས་ཀྱིས་དེ་ལྟར་བཀའ་སྩལ་པ་དང༌། དགེ་སློང་
རྣམས་ཀྱིས། སློབ་དཔོན་ལགས། ཁོ་པས་འཇིག་རྟེན་འདིའི་ནང་སྡུག་བསྔལ་དེ་ལྟར་མྱངས་ནས་
སླར་དམྱལ་བར་སྐྱེས་སོ་ཞེས་སྨྲས།
བསྟན་དོན། སྐུལ་བྱེད་ཀྱི་སྒྲུང་འདིས་ཆོས་ཀྱི་ཚིགས་སུ་བཅད་པའི་ཚིགས་བཅད་ཤོ་ལོ་ཀ་
དང་པོའི་བརྗོད་པ་གཏན་ལ་འབེབས་པ་དང༌། སྡིག་པའམ་ལས་ངན་བསགས་པས་འབྲས་བུ་སྡུག་
བསྔལ་འབའ་ཞིག་ལས་གཞན་ཅི་མི་འོང༌། དེའི་ཕྱིར་མི་དགེའི་ལས་འགའ་ཞིག་གི་འབྲས་བུ་ཚེ་
འདིར་མྱོང་བའང་ཡོད་དོ།།
འགྲེལ་པ། མི་དགེ་བའི་ལས་རྩོམ་མཁན་དག་གིས་ལས་དེ་རྩོམ་པའི་ཚེ་དེའི་འབྲས་བུ་ཅི་
ཡོང་མི་ཤེས། དེར་བརྟེན་སོ་སོས་ལས་གང་བརྩམས་པའི་འབྲས་བུ་མཐོང་བ་དང་བློ་འགྱོད་བྱུང་
ནས། དེས་ཡིད་གདུང་བར་བྱེད་དོ། །འོན་ཏེ་དེའི་དོན་ནི་རེ་བ་ཅི་ཡང་མེད་པར་གང་ཟག་ཆེ་གེ་མོ་
ཞིག་གིས་བརྩམས་པའི་ལས་ཀྱི་འབྲས་བུ་དེ་གང་ཟག་དེས་དུས་རྟག་ཏུ་མྱོང་དགོས་པའི་དོན་མིན།
གལ་ཏེ་དེ་ལྟར་ན། ཆོས་དང་མཐུན་པའི་མི་ཚེ་དོན་དུ་གཉེར་བར་དགོས་པ་མེད་ལ་ཐར་པ་དོན་དུ་
གཉེར་བའི་གོ་སྐབས་མེད་པར་འགྱུར་ཏོ༎
ཚིགས་སུ་བཅད་པ་གཉིས་པོ་འདིའི་ནང༌། སྐྱེ་བ་ཕྱི་མ་ལ་ལྟོས་ཏེ་བདེ་བ་དང་སྡུག་བསྔལ་
གྱི་རྣམ་གཞག་ཀྱང་བསྟན། ནང་པས་ཚེ་སྲོག་ནི་འཇིག་རྟེན་འདིའི་ནང་གི་ཚེ་སྲོག་ཙམ་དུ་མི་འདོད་
པ་དང༌། འགྲོ་བ་ནི་མི་ཁོ་ནར་མི་འདོད་པར། ཚེ་སྲོག་གི་འཇིག་རྟེན་མཐའ་ཡས་པ་དང་འགྲོ་བའང་
མཐའ་ཡས་པར་འདོད་དོ། །ཤི་བའི་འོག་ཏུ་རང་རང་སོ་སོའི་ལས་ཀྱི་དབང་གིས་མིར་སྐྱེ་བ་དང༌།
དུད་འགྲོར་སྐྱེ་བ། ལྷར་སྐྱེ་བ་སོགས་ཡོང་གི་ཡོད། སྐྱེ་བ་འདི་ནས་ཤི་འཕོས་པ་དེ་(འགྱུར་བ་
སོང་སྟབས་) སྔོན་དེ་མ་ཐག་པའི་སྐྱེ་བ་དེ་དང་ཡོངས་སུ་གཅིག་པ་མིན་ལ་(སྲོག་གི་རྒྱུན་ཆོས་
མཚུངས་སྟབས་) ལྟོས་མེད་ཐ་དད་ཀྱང་མ་ཡིན། ནང་ཆོས་ཀྱིས་རང་སྐྱ་བའམ་ཚུགས་ཐུབ་ཀྱི་ངོ་བོ་
མི་བཞེད་ཀྱང་རྒྱུན་གྱི་ངོ་བོ་བཞེད་དོ།།
དགེ་བའི་ལས་ལས་བདེ་བ་འབྱུང༌།
༡ (༡༡) དགེ་བསྙེན་དྷམྨིཀའི་སྒྲུང་།
སངས་རྒྱས་བཅོམ་ལྡན་མཉན་ཡོད་ཀྱི་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། དགེ་བསྙེན་
དྷམྨིཀ་ལ་ཚིགས་སུ་བཅད་པ་འདི་གསུངས་སོ།།
ཚེ་འདིར་སྤྲོ་ཞིང་ཕྱི་མར་སྤྲོ་བར་འགྱུར། །དགེ་བ་བྱེད་པ་གཉིས་ཀར་སྤྲོ་བར་འགྱུར༎
རང་ཉིད་རྣམ་པར་དག་པའི་ལས་མཐོང་ནས། །དེ་ནི་དགའ་ཞིང་དེ་ནི་སྤྲོ་བར་འགྱུར།།
གླེང་གཞི། མཉན་ཡོད་དུ་མིང་ལ་དྷམྨིཀ་ཞེས་བྱ་བའི་དགེ་སེམས་ཆེ་ཞིང་སྦྱིན་པ་གཏོང་རྒྱུར་ཤིན་
ཏུ་དགའ་བའི་དགེ་བསྙེན་ཞིག་ཡོད། ཁོ་པས་རྒྱུན་དུ་གཏོང་ཕོད་ཆེན་པོས་དགེ་འདུན་རྣམས་ལ་
ཟས་དང་དེ་མིན་མཁོ་ཆས་འབུལ་བ་དང༌། ལྷག་པར་དུ་ཚེས་བཟང་ལ་མཆོད་སྦྱིན་རྒྱ་ཆེར་བྱེད་ཀྱི་
ཡོད། དོན་དངོས་སུ་ཁོང་ནི་མཉན་ཡོད་དུ་གནས་བཅས་ཤིང་བཅོམ་ལྡན་འདས་ཀྱི་དགེ་སེམས་
ཆེ་བའི་ཁྱིམ་པ་རྗེས་འཇུག་པ་ལྔ་བརྒྱའི་འགོ་ཁྲིད་ཡིན། དགེ་བསྙེན་དྷམྨི ཀ་ལ་བུ་བདུན་དང་བུ་མོ་
བདུན་ཡོད་ཅིང་ཚང་མ་ཁོ་རང་ཚོའི་ཕ་དང་འདྲ་བར་དགེ་སེམས་ཆེ་ཞིང་སྦྱིན་པ་གཏོང་རྒྱུར་ཤིན་
ཏུ་དགའ། སྐབས་ཤིག་ལ་དྷམྨི ཀ་ནད་ཀྱིས་ཟིན་ནས་མལ་སར་ལུས་པའི་ཚེ་དགེ་འདུན་རྣམས་
གདན་དྲངས་ནས་རིམ་གྲོའི་ཆེད་རྩ་ཆེའི་གཞུང་ལྗགས་ཀློག་གནང་རོགས་ཞེས་རེ་སྐུལ་ཞུས། དགེ་
འདུན་རྣམས་ཀྱིས་དྲན་པ་ཉེ་བར་བཞག་པའི་མདོ་འདོན་པའི་སྐབས། ལྷ་གནས་དྲུག་ནས་རྒྱན་གྱིས་
བཀླུབས་པའི་ཤིང་རྟ་འཁོར་ལོ་དྲུག་སླེབས་ཏེ་རང་རང་སོ་སོའི་གནས་སུ་དྷམྨིཀ་གདན་འདྲེན་དུ་
འོངས། དེའི་ཚེ་དགེ་འདུན་རྣམས་ཀྱི་ཞལ་འདོན་ལ་བར་ཆད་གཏོང་བར་འཇིགས་ནས་ཁོང་ཚོར་
ཏོག་ཙམ་སྒུགས་ཨང་ཞེས་སྨྲས་པས། དགེ་འདུན་རྣམས་ཀྱི་བསམ་པར། དཔེ་ཆ་ཀློག་མཚམས་
འཇོག་རོགས་ཞེས་སྨྲས་པར་བསམས་ནས་མཚམས་བཞག་སྟེ་དེ་ནས་ཐོན་ནོ།།
ཁྱུག་ཙམ་རྗེས་དྷམྨིཀས་ཁོ་རང་བསྒུགས་ནས་བསྡད་པའི་རྒྱན་གྱིས་བཀླུབས་པའི་ཤིང་རྟ་
འཁོར་ལོ་དྲུག་དེའི་སྐོར་བུ་ཕྲུག་ཚོར་བཤད་རྗེས་དགའ་ལྡན་ཡིད་དགའ་ཆོས་འཛིན་ནས་ཡོང་བའི་
ཤིང་རྟ་འཁོར་ལོ་དེ་བདམས་ཏེ། བུ་གཅིག་ལ་དེའི་སྟེང་དུ་མེ་ཏོག་གི་ཕྲེང་བ་ཞིག་གཡུགས་ཤིག་
ཅེས་སྨྲས། དེ་མ་ཐག་བུ་གཅིག་གིས་མེ་ཏོག་གི་ཕྲེང་བ་ཞིག་གཡུགས་པས། ཤིང་རྟ་འཁོར་ལོའི་
རྩེ་ལ་འཁོན་ནས་རླུང་གིས་ལྷབ་ལྷུབ་ཏུ་གཡོས། དེའི་ཚེ་མང་ཚོགས་ཀྱིས་མེ་ཏོག་གི་ཕྲེང་བ་གཡོ་
བ་མཐོང་ཡང་ཤིང་རྟ་མ་མཐོང་ངོ༌། །དེས་ན་དྷམྨིཀས་ཁྱེད་ཅག་གིས་མེ་ཏོག་གི་ཕྲེང་བ་མཐོང་ངམ་
ཞེས་དྲིས་པས། མཐོང་གི་འདུག་ཅེས་ལན་བཏབ། མེ་ཏོག་གི་ཕྲེང་བ་བསྒྲོན་པའི་ཤིང་རྟ་འདི་དགའ་
ལྡན་ནས་ཡོང་པ་རེད། ང་དགའ་ལྡན་དུ་འགྲོ་གི་ཡོད་པས། གནོད་པ་མ་བྱེད། གལ་ཏེ་ཁྱེད་ཚོ་ང་
དང་མཉམ་དུ་སྐྱེ་བ་ལེན་འདོད་ན། ཉུང་མཐར་ངས་བྱས་པ་ཙམ་གྱི་དགེ་བའི་ལས་བྱོས་ཤིག་ཅེས་
བསྐུལ། དེ་ནས་ཁོང་ཚེ་འཕོས་ཏེ་དགའ་ལྡན་དུ་སྐྱེས་ནས་ཚེ་འདི་ཙམ་མ་ཟད་ཕྱི་མར་ཡང་དགའ་
བའི་གནས་སུ་གྱུར་ཏོ། །དགེ་འདུན་རྣམས་ཕྱིར་དགོན་པར་འབྱོར་མ་ཐག་སངས་རྒྱས་ཀྱིས། དགེ་
འདུན་དག །ཁྱིམ་པ་རྗེས་འཇུག་པ་དེས་ཆོས་ཐོས་སམ་ཞེས་བཀའ་གནང་བས། ཐོས་ལགས་སོ་
ཞེས་གསོལ། འོན་ཏེ་ངེད་ཅག་གིས་དཔེ་ཆ་ཀློག་བཞིན་པའི་སྐབས་ཁོ་པས། སྒུགས། སྒུགས་ཞེས་
སྨྲས་ཏེ་མཚམས་འཇོག་བྱེད་དུ་བཅུག་བྱུང༌། དེ་ནས་ཁོ་པའི་བུ་དང་བུ་མོ་ཚོས་ཆོ་ངེ་བཏོན་པའི་
མུར་ངེད་ཅག་ཐོན་ནས་འོངས་སོ་ཞེས་ཞུས། བཅོམ་ལྡན་འདས་ཀྱིས། དགེ་འདུན་དག །ཁོ་པས་
ཁྱེད་ཅག་ལ་མ་སྨྲས་པར། ལྷ་གནས་དྲུག་ནས་རྒྱན་གྱིས་བཀླུབས་པའི་ལྷ་དྲུག་ཤིང་རྟ་འཁོར་ལོའི་
ནང་བྱོན་ཏེ་ཁྱིམ་པ་དེ་ཁོང་ཚོ་དང་མཉམ་དུ་ལྷ་ཡུལ་དུ་འགྲོ་དགོས། ཞེས་བོས་པས། ཁྱེད་ཚོ་དཔེ་
ཆ་ཀློག་བཞིན་པར་བར་ཆད་བཟོ་དོགས་ཀྱིས་ཁོང་ཚོར་སྨྲས་སོ། ཞེས་བཀའ་སྩལ། སློབ་དཔོན་
ལགས། དེ་བདེན་ནམ་ཞེས་གསོལ་བས། བདེན་ནོ་ཞེས་གསུངས། ད་ལྟ་གང་དུ་སྐྱེ་བ་བླངས་སམ་
ཞེས་ཞུས་པས། དགའ་ལྡན་ཡིད་དགའ་ཆོས་འཛིན་དུ་སྐྱེས་སོ་ཞེས་གསུངས།
འོན་ཏེ་སློབ་དཔོན་ལགས། ཉེ་བའི་དུས་སུ་ཁོ་པ་འདིར་སྤུན་མཆེད་དང་ལྷན་དུ་བདེ་བར་
གནས་པ་དང་། ད་ལྟ་དགའ་བའི་གནས་སུ་སོང་ནས་དེར་སྐྱེས་སམ་ཞུས་པས། དགེ་འདུན་དག །
དེ་དེ་བཞིན་ནོ། །ཁོང་ཚོ་བག་དང་ལྡན་ཞིང༌། ཁྱིམ་པ་དང་དགེ་འདུན་གང་ཡིན་རུང༌། གནས་
གཉིས་ཀར་གཅིག་མཚུངས་ཀྱིས་དགའ་བ་བསྒོམ་དགོས་སོ་ཞེས་གསུངས།
བསྟན་དོན། མཁས་པ་རྣམས་ཀྱིས་ལས་བཟང་པོ་བྱས་ཏེ། ལས་བཟང་པོ་བྱས་པ་ལ་བརྟེན་
ནས་འཇིག་རྟེན་འདིའི་ནང་དགའ་བ་བསྒོམས་ནས། ཚེ་འདི་དང་ཕྱི་མ་གཉིས་ཀར་དགའ་བ
བསྒོམས་སོ། །རང་གིས་དགེ་བའི་ལས་བཟང་པོ་བྱས་པར་དགའ་བ་བསྒོམས་ན། དེ་མཐོང་ནས་
ཡོངས་སུ་དགའ་བར་འགྱུར་རོ༎
འགྲེལ་པ། དྷམྨིཀས་རང་ཉིད་གསོན་པའི་ཚེ་དགེ་བའི་བྱ་བ་རླབས་ཆེན་པོ་བྱས་པའི་
དབང་གིས་མལ་སར་ལུས་ཀྱང་སེམས་ནང་དགའ་བས་ཁེངས་སོ། །ཚེ་གང་དགེ་བའི་སྤྱོད་པར་
གཙིགས་སུ་འཛིན་པའི་མི་ཞིག་གིས་དེའི་འབྲས་བུར། ཕྱི་མ་གནས་བཟང་པོ་ཞིག་ཏུ་སྐྱེ་བ་ལེན་
པར་རེ་ཆེའོ།།
དགའ་བ་སྐྱེ་བ་ནི་ཚེ་གང་དགེ་བའི་བྱ་བ་ཤ་སྟག་བྱས་པའི་གང་ཟག་ཅིག་གི་སེམས་ཀྱི་
གནས་སྟངས་སོ། །ཚིགས་བཅད་འདིའི་ནང་དགེ་བསྙེན་དྷམྨིཀ་ལྟ་བུ་འཆི་བའི་ཚེ་སེམས་ནང་
དགའ་བས་ཁེངས་པར་འགྱུར་ཏོ་ཞེས་བསྟན།
སྡིག་པའི་ལས་ཀྱིས་གདུང་བ་སྦྱིན།
༡(༡༢) ལྷས་བྱིན་གྱི་སྒྲུང་།
སངས་རྒྱས་བཅོམ་ལྡན་མཉན་ཡོད་ཀྱི་རྒྱལ་བྱེད་ཚལ་དགོན་དུ་བཞུགས་པའི་ཚེ། ལྷས་བྱིན་ལ་
ཚིགས་སུ་བཅད་པ་འདི་གསུངས་སོ།།
ཚེ་འདིར་གདུང་ཞིང་ཕྱི་མར་གདུང་བར་འགྱུར། །
སྡིག་པ་བྱེད་པ་གཉིས་ཀར་གདུང་བར་འགྱུར། །
བདག་གིས་སྡིག་པ་བྱས་ཞེས་གདུང་བར་འགྱུར། །
ངན་འགྲོར་སོང་ནས་ལྷག་པར་གདུང་བར་འགྱུར།།
གླེང་གཞི། སྔོན་སྐབས་ཤིག་ལ་ལྷས་བྱིན་གྲོང་ཁྱེར་ཀོསམྦིའི་ནང་བཅོམ་ལྡན་འདས་དང་ལྷན་དུ་
བཞུགས་ཏེ། བཞུགས་པའི་རིང་བཅོམ་ལྡན་འདས་ལ་མི་རྣམས་ཀྱིས་བསྙེན་བཀུར་བསྒྲུབས་པ་
དང༌། མཆོག་ཏུ་བཀུར་བ། དེ་བཞིན་འབུལ་བ་རྒྱ་ཆེ་ཕུལ་བ་མཐོང་འཕྲལ་ཁོ་པ་ཕྲག་དོག་ལངས་
ནས་རང་ཉིད་དགེ་འདུན་གྱི་སྡེའི་འགོ་ཁྲིད་བྱ་རྒྱུའི་འདོད་པ་བྱུང༌། ཉིན་ཞིག་སངས་རྒྱས་བཅོམ་
ལྡན་འདས་རྒྱལ་པོའི་ཁབ་ཀྱི་འོད་མའི་ཚལ་གྱི་དགོན་དུ་ཆོས་གསུངས་པའི་ཚེ། ལྷས་བྱིན་འོངས་
ནས་བཅོམ་ལྡན་འདས་ད་ཆ་དགུང་ལོ་བགྲེས་ཚུལ་ལ་ཁ་གཡར་ཏེ། དགེ་འདུན་གྱི་སྡེར་ལྟ་རྟོག་བྱ་
རྒྱུའི་འགན་དེ་ཁོ་པར་གཏོད་རྒྱུའི་བསམ་ཚུལ་ཞུས། འོན་ཏེ་བཅོམ་ལྡན་འདས་ཀྱིས་ཁོ་པར་འགན་
དེ་གཏད་ན་འཚམ་པོ་མེད་པར་གཟིགས་ནས་བཀའ་སྐྱོན་བཏང་སྟེ་ཞལ་གྱིས་མ་བཞེས། དེ་ནས་
སངས་རྒྱས་ཀྱིས་དགེ་འདུན་རྣམས་ལ་ལྷས་བྱིན་དང་འབྲེལ་བའི་བཀའ་དེ་ལག་བསྟར་བྱོས་ཤིག་
ཅེས་གསུངས་སོ།།
ལྷས་བྱིན་དྲག་ཏུ་ཁྲོས་ཏེ་སངས་རྒྱས་ལ་འཁོན་ལན་སློག་རྒྱུར་དམ་བཅས་ཏེ། དང་པོ།
མདའ་མཁན་འགའ་གླས་པ་དང༌། གཉིས་པ། གིརྗཀུཏ་རི་བོའི་(Gijjhakuta hill) རྩེ་ལ་
འཛེགས་ནས་སངས་རྒྱས་ཀྱི་སྟེང་དུ་རྦབ་རྡོ་བསྒྲིལ་བ། གསུམ་པ། གླང་ཆེན་སྨྱོན་པར་སངས་རྒྱས་
ལ་གནོད་འཚེ་གཏོང་དུ་བཅུག་སྟེ་ཐེངས་གསུམ་དཀྲོང་རྩིས་བྱས་ཀྱང༌། དེ་དག་གིས་སངས་རྒྱས་
ལ་གནོད་འཚེ་གཏོང་རྒྱུ་ལྟ་ཞོག་ཐམས་ཅད་གང་གི་སློབ་མར་གྱུར་ཏོ། །ལྷས་བྱིན་གྱིས་བསྒྲིལ་བའི་
རྦབ་རྡོ་དེས་སངས་རྒྱས་ཀྱི་ཞབས་ཀྱི་མཐེ་བོང་ལ་རྨས་སྐྱོན་ཅུང་ཟད་བཏང་། གླང་ཆེན་སྨྱོན་པ་དེ་
སངས་རྒྱས་ཀྱི་མདུན་དུ་ཤར་རེར་བརྒྱུགས་པ་ན་སངས་རྒྱས་ཀྱིས་རབ་ཏུ་ཞི་བར་མཛད་དོ། །དེ་
ལྟར་ལྷས་བྱིན་གྱིས་སངས་རྒྱས་དཀྲོང་མ་ཐུབ་སྟབས། ཁོ་པས་ཐབས་ཇུས་གཞན་ཞིག་བཏིངས།
ད་ཐེངས་ཁོ་པས་ཆོས་སྒོར་གསར་དུ་ཞུགས་པའི་དགེ་འདུན་འགའ་ཁོ་པ་དང་ལྷན་དུ་རྡོ་རྗེ་གདན་
གྱི་ཉེམ་འགྲམ་གྱི་རི་བོ་གཡསིས་(Gayasisa) སྟེང་ཁྲིད་དེ་དགེ་འདུན་གྱི་བསླབ་ཁྲིམས་བཤིག་
ཐབས་བྱས། འོན་ཏེ་དེ་དག་ཕལ་ཆེ་བ་སྲས་ཀྱི་ཐུ་བོ་ཤཱ་རིའི་བུ་དང་མོའུ་གལ་གྱི་བུས་རང་གནས་
སུ་ཕྱིར་ཁྲིད་དོ།༎
ལྷས་བྱིན་ནད་ཀྱིས་མནར་ནས་ཟླ་བ་དགུ་འདས་ཀྱང་དྲག་སྐྱེད་མ་བྱུང་བར་མཐར་སངས་
རྒྱས་མཇལ་བར་འདོད་དེ། རང་གི་སློབ་མར། ང་སངས་རྒྱས་མཇལ་བར་འདོད་པས། ཁྱེད་ཚོས་ང་
ལ་མཇལ་ཁ་ཞིག་འཐོབ་ཐབས་གྱིས་ཤིག་ཅེས་བསྙད་པར། སློབ་མ་ཚོས། ཁྱོད་བདེ་ཐང་ཡིན་པའི་
སྐབས་ཁྱོད་ཀྱིས་སངས་རྒྱས་ལ་འཁོན་འཛིན་ཤ་སྟག་བྱས། ད་ཆ་ངེད་ཅག་གིས་ཁྱོད་སངས་རྒྱས་
མཇལ་བར་འཁྲིད་རྒྱུ་མིན་ཞེས་ལན་བཏབ། ལྷས་བྱིན་ན་རེ། ང་འཆི་རུ་མ་འཇུག །ངས་ངོ་ཐོག་ཏུ་
སངས་རྒྱས་ལ་ཞེ་སྡང་དང་ཕྲག་དོག་ཤ་སྟག་བྱས་ཀྱང༌། སངས་རྒྱས་ཀྱིས་ང་ལ་འཁོན་འཛིན་སྤུ་
ཙམ་ཡང་མ་གནང་སྟབས་འགྱོད་སེམས་ཆེ་ཞེས་བཤད། མདོར་ན། སངས་རྒྱས་ཀྱིས་ལག་དམར་
བ་ལྷས་བྱིན་དང༌། ཆོམ་རྐུན་སོར་མོའི་ཕྲེང་བ། ཆོས་སྐྱོང༌། སྲས་སྒྲ་གཅན་འཛིན་བཅས་ཚང་མར་
ཉེ་རིང་མེད་པར་གཟིགས་སྐྱོང་གནང་ཡོད། མཐར་ལྷས་བྱིན་གྱིས་སངས་རྒྱས་མཇལ་བར་འདོད།
འོན་ཀྱང་ཁོ་པ་མལ་ལས་ལངས་ཏེ་འགྲོ་རྩིས་བྱེད་སྐབས་རྐང་པ་སའི་ནང་དུ་བྱིང་ནས་མི་སྣང་བར་
གྱུར་ཏེ། (ཚ་དམྱལ་བརྒྱད་ཀྱི་ནང་གསེས་) ངུ་འབོད་དུ་ལྷུང་ངོ་།།
བསྟན་དོན། རང་གིས་སྡིག་པ་སྟེ་ལས་ངན་བྱེད་པའམ་གཞན་ལ་བྱེད་དུ་འཇུག་པས་ཚེ་འདི་
དང་ཕྱི་མ་གཉིས་ཀར་ཡིད་ཀྱི་གདུང་བའམ་སྡུག་བསྔལ་མི་ཟད་པ་འབྱུང་ཞིང་། བདག་གིས་ལས་
ངན་བརྩམས་འདུག་ཅེས་འགྱོད་ཅིང༌། ཤི་བའི་འོག་ཏུ་ངན་སོང་གི་གནས་སུ་སྐྱེས་ཏེ་ལྷག་པར་
སྡུག་བསྔལ་བར་འགྱུར་ཏོ།
འགྲེལ་པ། སྡུག་བསྔལ་བ་ནི། གང་དག་ལས་ངན་པ་བསགས་པ་རྣམས་སྐྱེ་བ་ཕྱི་མ་རྣམས་
སུ་ངན་འགྲོ་སྟེ་སྡུག་བསྔལ་བའི་གནས་སུ་སྐྱེས་ནས་སྡུག་བསྔལ་མྱོང་བར་འགྱུར་བས་དེ་དག་ལ་
སྡུག་བསྔལ་བ་ཞེས་བྱའོ། །གནས་དེ་ལས་ལྡོག་པ་ནི་བདེ་བའི་གནས་ཞེས་བྱ་ཞིང༌། གང་དག་
ལས་བཟང་པོ་བྱེད་མཁན་རྣམས་མཐར་བདེ་བའི་གནས་དེ་དག་ཏུ་སྐྱེ་བར་འགྱུར་ཏོ༎
ཚེ་འདིར་གདུང་བ་ནི། འདིར་ཡིད་ཀྱི་གདུང་བ་དང་བཅས་རང་གིས་བརྩམས་པའི་ལས་ངན་
དྲན་ཞིང་འགྱོད་པར་བྱ་བའོ། །གདུང་བ་ཞེས་པ་ནི་སྲེག་པར་བསྒྱུར་ན་ཆོག་ཅིང༌། ལས་ངན་པ་དྲན་
པའི་དྲན་ཤེས་ཀྱིས་གདུང་བའམ་སྡུག་བསྔལ་འདྲེན་ཅིང་དེ་ནི་སྲེག་པའི་རིགས་ཤིག་དང༌། ལྷས་
བྱིན་གང་དུ་ལྷུང་བའི་གནས་སོ༎
ཕྱི་མ་ཞེས་བྱ་བ་ནི། ཤི་བའི་འོག་ཏུ་གནས་གཞན་ཞིག་ཏུ་སླར་སྐྱེ་བ་ལེན་ཅིང༌། གསོན་པའི་
ཚེ་ལས་དཀར་ནག་གང་བསགས་པ་དེའི་དབང་གིས་མུ་མཐུད་ལས་ལ་འཇུག་གོ །དེས་ན། ཕྱི་མ་
ཞེས་པས་ཤི་བའི་འོག་ཏུ་གང་འབྱུང་བ་ཤུགས་ཀྱིས་བསྟན་ནོ།།
མཆན། མང་པོས་ལྷས་བྱིན་གྱི་སྐྱེ་བ་ཕྱི་མའི་ཐད་ལ་དོགས་སློང་གི་དྲི་བ་མང་པོ་བཀོད་ཡོད།
དེའི་ཕྱིར་སྲོལ་རྒྱུན་གྱི་བསྟན་བཅོས་ནང་གསུང་དོན། སངས་རྒྱས་ཀྱིས་ཐམས་ཅད་གཟིགས་པའི་
རྗེས་ད་གཟོད་ལྷས་བྱིན་རབ་ཏུ་བྱུང་དུ་བཅུག །དེའི་རྒྱུ་མཚན་ནི། གལ་སྲིད་ཁོ་པ་མུ་མཐུད་ཁྱིམ་
པའི་རྟེན་དུ་རང་སོར་གནས་ན། དེ་ལྟར་ཉེས་པ་སྟོབས་ཆེན་བསགས་པའི་ནག་ཉེས་ལ་བརྟེན་སྐྱེ་བ་
ཕྱི་མ་རྣམས་སུ་གདེང་དང་བཅས་ཏེ་རེ་སེམས་འཆང་ཐུབ་པ་མི་སྲིད་དོ། །དེ་ལས་ལྡོག་སྟེ་རབ་ཏུ་
བྱུང་ན། སྔར་ཉེས་པ་ཇི་བསགས་ལ་མ་ལྟོས་པར། གདེང་དང་བཅས་ཏེ་སྐྱེ་བ་ཕྱི་མ་རྣམས་སུ་རེ་བ་
འཆང་ཐུབ་པ་སྲིད་དོ། །གསུང་རྒྱུན་འདི་ལ་གཞིགས་ན། སྐྱེ་བ་དེ་གའི་མཇུག་ཏུ་ཁོ་པར་རང་རྒྱལ་
དགྲ་བཅོམ་པའི་གོ་འཕང་ཐོབ་སྟེ། མཚན་ལ་ཨཏྟིསྶཱར་(Attissara) ཞེས་བྱས་སོ།།
དགེ་བའི་ལས་ཀྱིས་དགའ་བ་སྟེར།
༡ (༡༣) སྤང་ན་ལྷ་མོ་སུམནའི་སྒྲུང་།
སངས་རྒྱས་བཅོམ་ལྡན་མཉན་ཡོད་ཀྱི་རྒྱལ་བྱེད་ཚལ་དགོན་དུ་བཞུགས་པའི་ཚེ། མགོན་མེད་ཟས་
སྦྱིན་གྱི་བུ་མོ་ཆུང་ཤོས་སྤང་ན་ལྷ་མོར་ཚིགས་སུ་བཅད་པ་འདི་གསུངས་སོ།།
ཚེ་འདིར་དགའ་ཞིང་ཕྱི་མར་དགའ་བར་འགྱུར།།
དགེ་བ་བྱེད་པ་གཉིས་ཀར་དགའ་བར་འགྱུར༎
བདག་གིས་དགེ་བ་བྱས་ཞེས་དགའ་བར་འགྱུར༎
བདེ་འགྲོར་སོང་ནས་ལྷག་པར་དགའ་བར་འགྱུར།།
གླེང་གཞི། གྲོང་ཁྱེར་མཉན་ཡོད་དུ་མགོན་མེད་ཟས་སྦྱིན་གྱི་ཁྱིམ་དུ་ཉིན་ལྟར་དགེ་འདུན་སྟོང་ཕྲག་
གཉིས་ལ་ཞལ་ལག་འབུལ་བ་དང༌། དེ་བཞིན་དགེ་འདུན་གྲངས་དང་མཉམ་པར་བཅོམ་ལྡན་འདས་
ཀྱི་རྗེས་འཇུག་གྲགས་ཅན་ཁྱིམ་བདག་བུད་མེད་ས་ག་མའི་ཁྱིམ་དུའང་ཞལ་ལག་འབུལ་གྱི་ཡོད།
དགེ་འདུན་རྣམས་ལ་ཞལ་ལག་འབུལ་རྒྱུར་མགོན་མེད་ཟས་སྦྱིན་གྱིས་རང་གི་བུ་མོ་རྒན་ཤོས་མཧཱ
སུབྷད་(Maha Subhadda)དེའི་ལས་སྣེར་བསྐོས་པ་དང་། མོ་རང་གིས་དགེ་འདུན་རྣམས་
ལ་རྒྱུན་སྲོལ་ལྟར་ཁྲིམས་ལུགས་ལ་སྲུང་བརྩི་ཞུས་ཏེ་དགེ་འདུན་རྣམས་ལ་བསྙེན་བཀུར་ཞུས་པའི་
མཐུ་ལས་རྒྱུན་ཞུགས་ཀྱི་འབྲས་བུ་ཐོབ། དེའི་རྗེས་སུ་གཉེན་སྒྲིག་བྱས་ཏེ་ཁྱོ་བོའི་ཁྱིམ་དུ་འདུག་
པར་སོང་ངོ༌། །དེ་ནས་མགོན་མེད་ཟས་སྦྱིན་གྱིས་བུ་མོ་འབྲིང་བ་ཀུལླཱ སུབྷད་(Culla Sub-
hadda) བསྐོ་བཞག་བྱས། མོ་རང་གིས་རང་གི་གཅེན་མོ་མིག་དཔེར་བཟུང་ནས་བསྙེན་བཀུར་
ཞུས་སྟབས་རྒྱུན་ཞུགས་ཀྱི་འབྲས་བུ་ཐོབ་པ་དང༌། མི་རིང་བར་གཉེན་སྒྲིག་བྱས་ཏེ་ཁྱོ་བོའི་ཁྱིམ་
དུ་འདུག་པར་བསྐྱོད་དོ། །མཐར་བུ་མོ་ཆུང་ཤོས་སྤང་ན་ལྷ་མོ་བསྐོ་བཞག་བྱས་ཏེ། ཁོ་མོར་ལམ་
གཉིས་པའི་འབྲས་བུ་སྟེ་སྦྱོར་ལམ་ཐོབ། འོན་ཏེ་གཉེན་སྒྲིག་མ་བྱས་པར་བསྡད་དོ། །མགོན་མེད་
ཟས་སྦྱིན་ལ་རང་གི་བུ་མོའི་བརྡ་ལན་འབྱོར་པའི་ཚེ་ཁོ་རང་གསོལ་ཚིགས་ཁང་ནང་ཡོད་ནའང་
མྱུར་དུ་བུ་མོའི་དྲུང་དུ་ཕྱིན་ནས། བརྩེ་བའི་བུ་མོ་སྤང་ན་ལྷ་མོ། འདི་ག་རེ་རེད་ཅེས་དྲིས་པས། བུ་
མོ་ན་རེ། བརྩེ་བའི་གཅུང་པོ། ཁྱེད་ག་རེ་གསུང་གི་ཡོད་ཅེས་བཤད། བརྩེ་བའི་བུ་མོ། ཁྱོད་ཀྱིས་
སྐད་ཆ་འབྲེལ་མི་ཆགས་པ་བཤད་ཀྱི་འདུག་ཅེས་སྨྲས་པས། གཅུང་པོ་ལགས། ངས་སྐད་ཆ་འབྲེལ་
མི་ཆགས་པ་བཤད་ཀྱི་མེད། དེ་ནས་མགོན་མེད་ཟས་སྦྱིན་གྱིས། བརྩེ་བའི་བུ་མོ། ཁྱོད་ཀྱི་སེམས་
ནང་དངངས་སྐྲག་འདུག་གམ་ཞེས་དྲིས་པས། བུ་མོས། དངངས་སྐྲག་མི་འདུག་ཅེས་བརྗོད་མ་ཐག་
དེ་མ་ཉིད་དུ་དབུགས་ཀྱི་རྒྱུ་བ་ཆད་དོ།།
མ་གཞི་མོ་རང་ལ་རྒྱུན་ཞུགས་ཀྱི་འབྲས་བུ་ཐོབ་ཀྱང༌། མགོན་མེད་ཟས་སྦྱིན་གྱི་སེམས་ནང་
སྡུག་བསྔལ་མི་བཟོད་པ་བྱུང༌། དེ་ནས་བུ་མོའི་སྐུ་ཕུང་གི་མདུན་དུ་གཤིན་པོའི་ཆོ་ག་ལེགས་པར་
བྱས་ཏེ། མིག་ཆུ་གཏོང་བཞིན་སངས་རྒྱས་མཇལ་བར་བསྐྱོད། སངས་རྒྱས་ཀྱིས། ཁྱིམ་བདག་
ཁྱོད་སྡུག་བསྔལ་དང་བཅས་སེམས་སྐྱོ་བཞིན་མིག་ཆུ་ཁེངས་ནས་ང་ཐུག་པར་ཡོང་དོན་ཅི་ཡིན་
ཞེས་བཀའ་སྩལ་པས། སྟོན་པ་མཆོག །བདག་གི་བུ་མོ་སྤང་ན་ལྷ་མོ་ཚེ་ལས་འདས་སོ་ཞེས་ཞུས་
པས། སྟོན་པས། ངུ་དགོས་དོན་མེད། འཆི་བ་ནི་ཀུན་ལ་ངེས་སོ་ཞེས་གསུངས། ཁྱིམ་བདག་ན་རེ།
བདག་གིས་དེ་ཤེས་མོད་ཀྱི། བུ་མོ་སྤང་ན་ལྷ་མོ་ཡིན་ལུགས་ཚུལ་མཐུན་དང་རྣམ་དཔྱོད་ལྡན་པ་
ཞིག་ཡོད། ང་སེམས་སྐྱོ་དགོས་དོན་ནི། མོ་རང་ཤི་བའི་ཚེ་སྐད་ཆ་གང་བྱུང་བཤད་དེ་རིག་ཚོ་མ་
ཟིན་པ་ལྟ་བུར་གྱུར་འདུག་ཅེས་ཞུས།
ཁྱིམ་བདག་ཆེན་པོ། ཁྱོད་ཀྱི་བུ་མོ་ཆུང་ཤོས་ཀྱིས་ག་རེ་བཤད་ཀྱི་འདུག་ཅེས་བཀའ་གནང་
པས། སྟོན་པ་མཆོག །ངས་མོ་རང་ལ་བརྩེ་བའི་བུ་མོ་སྤང་ན་ལྷ་མོ་ཞེས་བོས་ཀྱང་། བུ་མོས། བརྩེ་
བའི་གཅུང་པོ་ཆུང་ཤོས་ག་རེ་བཤད་ཀྱི་ཡོད་ཅེས་ལན་བཏབ་བྱུང༌། དེ་ནས་ངས། བུ་མོ་ཁྱོད་ཀྱིས་
སྐད་ཆ་འབྲེལ་མི་ཆགས་པ་བཤད་ཀྱི་འདུག་ཅེས་བརྗོད་པར། དེ་ལྟར་བཤད་ཀྱི་མེད་གཅུང་པོ་ཞེས་
དང༌། བརྩེ་བའི་བུ་མོ། ཁྱེད་ཀྱི་སེམས་ནང་དངངས་སྐྲག་འདུག་གམ་ཞེས་དྲིས་པར། གཅུང་པོ་ཆུང་
ཤོས། ངའི་སེམས་ནང་དངངས་སྐྲག་མི་འདུག་ཅེས་བརྗོད་ནས་གཞན་ཅི་ཡང་མ་སྨྲས་པར། དེ་མ་
ཉིད་དུ་གྲོངས་སོང་ཞེས་ཞུས། དེ་ལ་དེ་བཞིན་གཤེགས་པས་མགོན་མེད་ཟས་སྦྱིན་ལ། ཁྱིམ་བདག་
ཆེན་པོ། ཁྱེད་ཀྱི་བུ་མོས་སྐད་ཆ་འབྲེལ་མི་ཆགས་པ་བཤད་པ་མ་རེད། མོས་དེ་ལྟར་ཅིའི་ཕྱིར་
བཤད་དམ་ཞེ་ན། ཁྱེད་ནི་བུ་མོའི་གཅུང་པོ་ཆུང་ཤོས་དེའོ་ཞེས་གསུངས། དེ་ཇི་ལྟར་ཡིན་ཞེ་ན། བུ་
མོར་ལམ་དང་འབྲས་བུ་ཐོབ་པས་རྒན་པ་དང༌། ཁྱེད་རྒྱུན་ཞུགས་ཙམ་དང་བུ་མོ་རྒྱུན་ཞུགས་འབྲས་
གནས་ཡིན་པས། བུ་མོས་དེ་ལྟར་སྨྲས་སོ་ཞེས་བཀའ་སྩལ། རྒྱུ་མཚན་དེ་ལགས་སམ་ཞེས་
པས། ཁྱིམ་བདག་ལགས། རྒྱུ་མཚན་དེ་ཉིད་དུ་ཟད་དོ་ཞེས་བཀའ་གནང༌།
སྟོན་པ་མཆོག །ད་ལྟ་བུ་མོ་སྐྱེ་བ་གང་དུ་བླངས་སམ་ཞེས་དྲིས་པས། ལྷ་ཡུལ་དུ་སྐྱེས་སོ་
ཞེས་གསུངས། ཡང་མགོན་མེད་ཟས་སྦྱིན་གྱིས། བདག་གི་བུ་མོ་འདི་སྤུན་མཆེད་ཚོ་དང་ལྷན་དུ་
འདུག་པའི་སྐབས། ཚང་མར་འབྲེལ་ལམ་བཟང་ཞིང་བྱམས་པ་དང༌། འདི་ནས་ཁ་བྲལ་བའི་རྗེས་
ལྷ་ཡུལ་དུ་སྐྱེས་སོ་ཞེས་དགའ་བས་ཁེངས། དེ་ལ་བཅོམ་ལྡན་འདས་ཀྱིས། ཁྱིམ་བདག་ཁྱོད་ཀྱིས་
ཀྱང་དེ་ལྟར་བགྱིས་ན་དེ་བཞིན་དུ་འོང་ངོ་ཞེས་དང༌། སྐྱ་སེར་སུ་ཡིན་རུང་བག་དང་ལྡན་ན། འདི་
དང་ཕྱི་མ་གཉིས་ཀར་དགའ་བར་འགྱུར་རོ། །ཞེས་བཀའ་སྩལ་ཏོ།།
བསྟན་དོན། ལས་བཟང་པོ་དང་ཡག་པོ་བྱེད་མཁན་རྣམས་ཚེ་འདིའི་ནང་དགའ་བར་གྱུར་ཏེ་
བདེ་ཞིང་སྐྱིད་པ་འོང་བ་དང་། ཤི་བའི་འོག་ཏུ་བདེ་འགྲོར་སོང་ནས་ལྷག་པར་དགའ་བ་དང་སྐྱིད་པོ་
འོང་ངོ་། །དེ་ལྟར་འདི་དང་ཕྱི་མ་གཉིས་ཀར་དགའ་བ་དང་སྐྱིད་པར་འགྱུར་ཞིང༌། །གཉིས་ཀར་རང་
གིས་དགེ་བའི་ལས་བྱས་པ་ཤེས་ནས་དགའ་བར་འགྱུར་ཏོ།།
འགྲེལ་པ། ལྷག་པར་ཞེས་པས་ལས་བཟང་པོ་བྱས་པས་ཚེ་འདི་ལ་དགའ་བ་གྱུར་པའི་ཁར།
ཚེ་ཕྱི་མར་ལྷ་ཡུལ་ལམ་བདེ་འགྲོའི་གནས་སུ་སྐྱེས་ནས་ལྷག་པར་དགའ་བ་འཕེལ་བར་འགྱུར་ཏོ། །
ཞེས་པ་དོན་ནོ། །དགའ་བ་དེའང་རང་གི་བྱ་བ་བཟང་པོ་དྲན་པའམ་ཤེས་ནས་འོང་ངོ་།།
ཉམས་ལེན་མེད་པའི་ཐོས་པ་དོན་མི་ཆེ།
༡ (༡༤) གྲོགས་པོ་གཉིས་ཀྱི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་དུ་བཞུགས་པའི་ཚེ། ཆོས་གྲོགས་དགེ་འདུན་གཉིས་
ལ་ཚིགས་སུ་བཅད་པ་འདི་དག་གསུངས་སོ།།
ཡང་དག་བསྡུས་པ་མང་པོ་འདོན་བྱེད་ཀྱང༌། །དེ་དག་ལས་སུ་མི་བྱེད་བག་མེད་མི།།
གཞན་གྱིས་བ་ལང་ཕྱུགས་རྫིས་བགྲང་བ་བཞིན། །དགེ་སྦྱོང་དག་གི་གྲངས་སུ་མི་འགྱུར་རོ།།
ཡང་དག་བསྡུས་པ་ཉུང་ངུ་ཙམ་འདོན་ཡང༌། །ཆོས་ལ་ཆོས་དང་མཐུན་པར་སྤྱོད་བྱེད་པ༎
ཆགས་དང་ཞེ་སྡང་རྨོངས་པ་རབ་སྤངས་ཤིང༌། །ཡང་དག་ཤེས་རབ་རྣམ་པར་དག་པའི་སེམས།།
འདི་དང་ཕྱིས་སུ་ཉེ་བར་ལེན་མེད་པ། །དེ་ནི་དགེ་སྦྱོང་དག་གི་གྲངས་སུ་འགྲོ།།
གླེང་གཞི། གྲོང་ཁྱེར་མཉན་ཡོད་དུ་རིགས་རུས་མཐོ་བའི་ཁྱིམ་ཅན་གྱི་གྲོགས་པོ་བློས་ཐུབ་གཉིས་
ཡོད་ཅིང་། ཐེངས་ཤིག་ཁོང་གཉིས་དགོན་པར་ཕྱིན་པའི་ཚེ། དེར་བླ་མས་ཆོས་གསུང་བཞིན་པ་
ཐོས་པ་དང༌། འཇིག་རྟེན་གྱི་བདེ་བ་བློས་བཏང་ནས་སངས་རྒྱས་ཀྱི་ཆོས་ལ་བློ་གཏད་དེ་རབ་ཏུ་བྱུང་
ངོ་༑ ༑བླ་མ་དང་སློབ་དཔོན་གྱི་འཁོར་དུ་ལོ་ལྔ་བསྡད་པའི་སྐབས་ཤིག་ལ་ཁོང་གཉིས་ཀྱིས་བླ་མའི་
དྲུང་དུ་བཅར་ནས་ཆོས་ཕྱོགས་ཀྱི་བྱེད་སྒོའི་སྐོར་ལ་བཀའ་འདྲི་ཞུས། སྒོམ་དང་སློབ་སྦྱོང་བྱ་རྒྱུའི་
བྱེད་སྒོ་ཁག་གི་འགྲེལ་བཤད་རྒྱས་པར་ཉན་རྗེས་གཅིག་གིས། སློབ་དཔོན་ལགས། བདག་ལོ་ན་
རྒས་པའི་ཚེ་རབ་ཏུ་བྱུང་བས། སློབ་སྦྱོང་བྱ་རྒྱུ་ངས་མི་འོང༌། འོན་ཀྱང་ངས་སྒོམ་སྒྲུབ་ཉམས་ལེན་
བྱེད་ཐུབ་ཅེས་ཞུས། དེར་བརྟེན་བླ་མས་ཁོ་པར་དགྲ་བཅོམ་པའི་གོ་འཕང་མ་འཐོབ་བར་གྱི་སྒོམ་
སྒྲུབ་ཉམས་ལེན་གྱི་ཚུལ་ལེགས་པར་བསྟན་པ་དང༌། དེ་ནས་དཀའ་ལས་བརྒྱབ་སྟེ་བརྩོན་འགྲུས་
བསྟེན་པས་འཇིག་རྟེན་ལས་འདས་པའི་དབང་པོ་ཐོབ་སྟེ་དགྲ་བཅོམ་པའི་གོ་འཕང་ཐོབ་བོ། །གཞན་
དེས་བདག་གིས་སློབ་སྦྱོང་བྱའོ་ཞེས་བརྗོད་དེ། སངས་རྒྱས་ཀྱི་བཀའ་སྡེ་སྣོད་གསུམ་ལ་མཁས་པར་
བྱས་པ་དང༌། གང་དུ་ཕྱིན་ཀྱང་ཆོས་བསྟན། དགེ་འདུན་ལྔ་བརྒྱར་ཆོས་གསུང་གིན་གནས་ངེས་མེད་
དུ་ཕེབས། དེ་ནས་དགེ་འདུན་གྱི་སྡེ་ཆེན་པོ་བཅོ་བརྒྱད་ཀྱི་སློབ་དཔོན་དུ་གྱུར་ཏོ།།
དེའི་ཚེ་རང་གི་བླ་མའི་དྲུང་ནས་སྒོམ་ཐབས་ལེགས་པར་གསན་པའི་དགེ་འདུན་དེའི་ཆོས་
གྲོགས་ཤིག་གིས་བསླབ་པ་རྒན་པའི་དགེ་འདུན་དེའི་འདུག་གནས་སུ་ཕྱིན་ཏེ། ཡིད་དང་བ་ཆེན་
པོས་ཁོང་གི་བཀའ་སློབ་ཚུལ་བཞིན་དུ་ཉན་འཇོག་བྱས་པས་དགྲ་བཅོམ་པའི་གོ་འཕང་ཐོབ་བོ། །དེ་
ནས་དགེ་འདུན་རྣམས་ཀྱིས་ཁོང་ལ་གུས་ཕྱག་འཚལ་ཏེ། ངེད་ཅག་བླ་མ་མཇལ་བར་འདོད་ཅེས་
ཞུས་པས། ཚེ་དང་ལྡན་པས། མཆེད་གྲོགས་ཚོ། ཁྱེད་ཚོ་ཕེབས་ན་བཟང༌། བདག་གི་ཚབ་བྱས་
ཏེ་སངས་རྒྱས་ལ་འཚམས་འདྲི་དང༌། དེ་བཞིན་ཚེ་དང་ལྡན་པ་བརྒྱད་ཅུ་ལའང་འཚམས་འདྲི་ཞུ་
རོགས་གནང༌། མ་ཟད་ངའི་མཆེད་གྲོགས་རྒན་པར་ཡང་འཚམས་འདྲི་ཞུ་རོགས་ཞེས་མངགས།
དེར་བརྟེན་དགེ་འདུན་རྣམས་དགོན་པར་ཕྱིན་ཏེ་སངས་རྒྱས་དང་མཆེད་གྲོགས་ལ་འཚམས་འདྲི་
ཞུས། ཁོང་ཚོས། ངེད་ཅག་གི་སློབ་དཔོན་གྱིས་ཁྱེད་ལ་འཚམས་འདྲི་ཞུ་རོགས་གསུང་གི་འདུག་
ཅེས་འཚམས་འདྲི་ཞུས་སྐབས། མཆེད་གྲོགས་དེས། ཁྱོད་ཚོའི་སློབ་དཔོན་སུ་ཡིན་ནམ་ཞེས་དྲིས་
པས། ཁོང་ཁྱེད་ཀྱི་མཆེད་གྲོགས་རེད་ཅེས་ཞུས་སོ།།
བསླབ་པ་གཞོན་པ་དེས། ཁྱོད་ཚོས་ཁོང་གི་དྲུང་ནས་ཆོས་ཉན་ནམ། བཀའ་སྡེ་སྣོད་གསུམ་
ལས་གང་ལ་སྦྱངས་པ་བྱས་སམ་ཞེས་དྲིས་ཤིང༌། སེམས་ནང༌། དགེ་འདུན་འདིས་ཚིགས་བཅད་
གཅིག་ཀྱང་ཤེས་བཟོ་མི་འདུག་སྙམ། རབ་ཏུ་བྱུང་མ་ཐག་གོས་ཧྲུལ་ཁྱེར་ཏེ་ནགས་སུ་སོང་ནས།
སློབ་མ་མང་པོ་འདུས། ཕྱིར་འཁོར་བའི་ཚེ་དྲི་རྩད་བྱས་སོ། །དེ་ནས་མི་རིང་བར་བསླབ་པ་རྒན་པ་
དེ་སངས་རྒྱས་མཇལ་བར་བཅར། ལྷུང་བཟེད་དང་གྲྭ་ཆས་གཞོན་པར་བཅོལ་ཏེ། སངས་རྒྱས་དང་
ཚེ་དང་ལྡན་པ་བརྒྱད་ཅུར་འཚམས་འདྲི་ཞུས་རྗེས་འདུག་གནས་སུ་ཕྱིར་ལོག །བསླབ་པ་གཞོན་
པས་རྒྱུན་སྲོལ་ལྟར་རྒན་པར་སྣེ་ལེན་ཞུས་ཏེ། རང་དང་མཉམ་པའི་ཁྲི་ཞིག་གྲ་སྒྲིག་བྱས་ཏེ་དེའི་
སྟེང་དུ་འདུག་ཏུ་བཅུག་ནས། སེམས་ནང༌། ཁོང་ལ་དྲི་བ་ཞིག་འདྲི་དགོས་བསམས།
དེའི་ཚེ་སངས་རྒྱས་ཀྱི་ཐུགས་སུ། དགེ་འདུན་འདིས་ངའི་བུ་ལ་གནོད་འཚེ་བྱས་ན། དམྱལ་
བར་ལྷུང་ཉེན་ཆེ་བར་གཟིགས་ནས། སྙིང་རྗེས་མ་བཟོད་པར། དགོན་པར་སྐོར་བ་རྒྱག་ཁུལ་
གནང་སྟེ། དགེ་འདུན་དེ་གཉིས་འདུག་སའི་གནས་སུ་ཕེབས་ནས་དེར་སྔ་ས་ནས་གྲ་སྒྲིག་ཟིན་པའི་
བཞུགས་ཁྲིའི་སྟེང་དུ་བཞུགས་སོ།། (དགེ་འདུན་རྣམས་གང་དུ་བཞུགས་ཀྱང་ཐོག་མར་ཁོང་ཚོས་སངས་རྒྱས་
ལ་ཁྲི་ཞིག་བཞེངས་ནས་གཞི་ནས་རང་རང་གི་གནས་སུ་འདུག་སྲོལ་ཡོད།)
དེ་ནས་སངས་རྒྱས་ཁྲི་ལ་བཞུགས་ཏེ། སློབ་སྦྱོང་བྱེད་ཐུབ་ཟེར་མཁན་དགེ་འདུན་དེར་ཐོག་
མར་དྲི་བ་དྲིས། བསླབ་པ་གཞོན་པ་དེས་དྲི་བ་ཚང་མར་ལན་མ་ནོར་བ་བཏབ་པ་དང༌། སངས་རྒྱས་
ཀྱིས། ཐོབ་བྱ་བརྒྱད་དང༌། གཟུགས་དང་གཟུགས་མེད་པའི་ཁམས་ཀྱི་སྐོར་ལ་དྲི་བ་གནང་བས།
ཚང་མར་ལན་མ་ནོར་བ་བཏབ། དེ་རྗེས་ས་ལམ་གྱི་སྐོར་ལ་དྲིས་པས། ལན་འདེབས་མ་ཐུབ་བོ། །
དེ་མ་ཐག་སངས་རྒྱས་ཀྱིས་དགྲ་བཅོམ་པའི་གོ་འཕང་ཐོབ་ཟིན་པའི་དགེ་འདུན་དེར་དྲིས་པས། ཕྱི་
མས་ལན་མ་ནོར་བ་ཕུལ།
་ལ་སངས་རྒྱས་ཐུགས་རབ་ཏུ་མཉེས་ནས། ལེགས་སོ། །ཤིན་ཏུ་ལེགས་སོ་ཞེས་
གསུངས། དེ་རྗེས་ལམ་ལྷག་མ་རྣམས་ཀྱི་སྐོར་ལ་དྲི་བ་གནང་བར། སློབ་སྦྱོང་བྱེད་ཐུབ་ཟེར་མཁན་
དེས་དྲི་བ་གཅིག་ལའང་ལན་འདེབས་མ་ཐུབ། འོན་ཏེ་དགྲ་བཅོམ་པའི་གོ་འཕང་ཐོབ་མཁན་དེས་
ཚང་མར་ལན་བཏབ་པ་དང་། དྲི་ལན་རེ་རེར་སངས་རྒྱས་ཀྱིས་བསྟོད་བསྔགས་གནང༌། དེ་མ་
ཐག་ཀླུ་དང་ནམ་མཁའ་ལྡིང་ཐེ་བའི་འཛམ་གླིང་གི་ལྷ་ནས་ཚངས་པའི་བར་གྱི་ལྷ་རྣམས་ཀྱི་དགའ་
བསུའི་ཐལ་སྒྲས་ཁེངས་སོ༎
དེ་ཐོས་མ་ཐག་བསླབ་པ་གཞོན་པ་དེའི་དགེ་ཕྲུག་རྣམས་ཡིད་མ་མགུ་བར་སངས་རྒྱས་ཀྱི་སྐུ་
གམ་དུ་བཅར་ནས། ཁྱེད་ཀྱིས་དེ་ལྟར་གནང་དོན་ཅི་ལགས་སམ། ཅི་ཡང་མི་ཤེས་པའི་དགེ་འདུན་
རྒན་པ་དེར་དགའ་བསུའི་བསྟོད་བསྔགས་གནང༌། འོན་ཀྱང་གསུང་རབ་ཐམས་ཅད་ཐུགས་ལ་
མངའ་ཞིང་དགེ་འདུན་ལྔ་བརྒྱའི་སློབ་དཔོན་གནང་མཁན་ངེད་ཅག་གི་བླ་མར་ཁྱེད་ཀྱིས་བསྟོད་པ་
མ་གནང་བའི་རྒྱུ་མཚན་ཅི་ལགས་སམ་ཞུས་པས། དེ་ལ་སངས་རྒྱས་ཀྱིས། དགེ་འདུན་དག །ཁྱེད་
ཅག་གིས་གང་གི་སྐོར་བཤད་ཀྱི་ཡོད་ཅེས་དྲིས་པར། ཁོང་ཚོས་གང་སྨྲས་པར། སངས་རྒྱས་ཀྱིས།
ཁྱེད་ཅག་གི་བླ་མ་ནི། བདག་གི་ཆོས་ལུགས་ནང༌། བ་མོ་རྣམས་བོགས་མར་གཏོང་འདོད་པའི་མི་
ཞིག་དང་འདྲ། འོན་ཀྱང་ངའི་བུ་ནི་བ་མོའི་ཐོན་རྫས་རིགས་ལྔ་ལོངས་སུ་སྤྱོད་མཁན་གྱི་བདག་པོ་
ཞིག་དང་འདྲའོ་ཞེས་གསུངས་སོ།།
བསྟན་དོན། གང་ཟག་འགའ་ཞིག་གིས་སངས་རྒྱས་ཀྱི་ཆོས་ལ་གོ་བ་རྒྱ་ཆེན་པོ་ལོན་ཏེ་
འཆད་འགྲེལ་ཐུབ་སྲིད་ཀྱང་རྣམ་གཡེང་གི་དབང་གིས་ཉམས་ལེན་ལ་སྒྲིལ་གྱི་མེད། དེའི་མཇུག་
འབྲས་སུ་སྒྲུབ་པའི་སྙིང་པོའམ་ཐོབ་བྱ་མངོན་དུ་བྱ་ཐུབ་ཀྱི་མེད་ལ་སྒོམ་སྒྲུབ་ཀྱི་མི་ཚེའི་འབྲས་བུ་
མྱོང་ཐུབ་ཀྱི་མེད། དེ་ནི་གཞན་གྱི་སྒོ་ཕྱུགས་ལ་ལྟ་རྟོག་བྱེད་མཁན་གྱི་ཕྱུགས་རྫི་ཞིག་གི་མི་ཚེ་དང་
གཉིས་སུ་མེད། ཞོགས་པ་ཕྱུགས་རྣམས་དེད་ནས་རྩྭ་ཁར་འཚོས། དགོང་དྲོ་ཕྱིར་ཁྲིད་དེ་ཕྱུགས་
བདག་གི་ཁྱིམ་དུ་བཅུག་སྟེ། རང་ལ་གླ་ཆ་ལས་ཅི་ཡང་མི་ཐོབ།
བསྟན་དོན། བཅོས་མིན་གྱི་གནས་ལུགས་འཚོལ་མཁན་ཞིག་གིས་སངས་རྒྱས་ཀྱི་ཆོས་
རྒྱ་ཆེན་པོ་མི་ཤེས་པ་དང༌། གཞུང་མང་པོ་གསུང་རྒྱུ་མེད་ཀྱང༌། གལ་ཏེ་རང་ཉིད་སངས་རྒྱས་
པའི་ཆོས་ཀྱི་རྗེས་འབྲང་པ་ཞིག་ཡིན་ན། ཁ་ཙམ་མིན་པར་དེའི་རྗེས་སུ་ཚུལ་བཞིན་དུ་འབྲངས་
ཏེ༑ འདོད་ཆགས་དང་ཞེ་སྡང་ལ་སོགས་པའི་ཉོན་མོངས་བསལ་བ་དང༌། མྱོང་བ་དངོས་སུ་ཐོབ་པ་
དང༌། འཁོར་བ་ལ་ཆགས་པའི་ཆགས་པ་སྤངས་ན། དགེ་སྦྱོང་གི་ཁོངས་སུ་གཏོགས་སོ།།
འགྲེལ་པ། སངས་རྒྱས་ཀྱི་ཆོས་ནི་སྡེ་སྣོད་གསུམ་ནང་བཞུགས་ཡོད། ཤོ་ལོ་ཀ་འདིའི་དོན་
ནི༑ སངས་རྒྱས་ཀྱི་ཆོས་ངག་ནས་འདོན་པ་ཙམ་དང༌། བཏོན་པ་བཞིན་དུ་ཉམས་ལེན་མ་བྱས་ན་
མི་ཞིག་གི་མི་ཚེའི་ནང་དེ་ཙམ་གྱིས་ཁྱད་པར་ཆེན་པོ་ཡོང་མི་ཐུབ། ཆོས་ཕྱོགས་ཀྱི་མི་ཚེ་འདོད་བློ་
ཁེངས་པ་ཞིག་ཡོང་བའི་ཐབས་གཙོ་བོ་ནི་སངས་རྒྱས་ཀྱིས་གསུངས་པ་ཇི་བཞིན་དུ་ལག་བསྟར་
བྱ་རྒྱུ་དེ་ཡིན། སངས་རྒྱས་ཀྱི་ཆོས་ངག་ནས་འདོན་པ་ཙམ་གྱི་རྩོལ་བ་དེ་ནི་ཕྱུགས་རྫིས་གཞན་
གྱི་སྒོ་ཕྱུགས་གྲངས་ཀ་རྒྱག་པ་དང་འོ་མའི་ཐོན་འབྲས་གཞན་གྱིས་ལོངས་སུ་སྤྱོད་པ་དང་འདྲའོ། །
མདོར་ན། སངས་རྒྱས་པའི་ཆོས་ལ་སྦྱངས་སྟོབས་ཀྱི་ཡོན་ཏན་ཧ་ཅང་ལེགས་པོ་ཡོད་ཀྱང་དེའི་
ནང་གསུངས་པ་རྣམས་དངོས་སུ་ཉམས་ལེན་མ་བྱས་ན་སྙིང་པོ་དེ་ཙམ་མེད་པར་བསྟན་པའོ།།
ཟུང་ལྡན་གྱི་སྡེ་ཚན་ཏེ། ལེའུ་དང་པོའོ།། །།

ལེའུ་གཉིས་པ།

བག་ཡོད་ཀྱི་སྡེ་ཚན།
བག་ཡོད་པ་ནི་འཆི་མི་འགྱུར། བག་མེད་པ་ནི་འཆི་བར་འགྱུར།
༢ (༡) བཙུན་མོ་སྔོ་སངས་ཅན་གྱི་སྒྲུང་།
སངས་རྒྱས་བཅོམ་ལྡན་འདས་གྲོང་ཁྱེར་ཀོསམྦིའི་ཉེ་འགྲམ་གྱི་གདངས་ཅན་གྱི་དགོན་དུ་བཞུགས་
པའི་ཚེ། གྲོང་ཁྱེར་ཀོསམྦིའི་རྒྱལ་པོ་ཨུདེརའི་བཙུན་མོ་རྣམས་ཀྱི་ཁྲོད་ནས་གྲགས་ཆེ་བ་བཙུན་མོ་
སྔོ་སངས་ཅན་ཞེས་བྱ་བ་ལ་ཚིགས་སུ་བཅད་པ་འདི་དག་གསུངས་སོ།།
བག་ཡོད་བདུད་རྩིའི་གོ་འཕང་སྟེ། །བག་མེད་པ་ནི་འཆི་བའི་གནས།།
བག་ཡོད་འཆི་བར་མི་འགྱུར་ཏེ། །བག་མེད་པ་ནི་འཆི་དང་འདྲ།།
དེ་ལྟར་མཁས་པ་བག་ཡོད་ནི།།ཁྱད་དུ་འཕགས་པར་ཤེས་ནས་ཀྱང༌།།
བག་ཡོད་པ་ནི་སྤྲོ་བྱེད་ཅིང་། །འཕགས་པའི་སྤྱོད་ཡུལ་དག་ལ་དགའ༎
མཁས་པ་རྒྱུན་དུ་བསྒོམ་བྱེད་ཅིང༌། །རྟག་ཏུ་བརྟན་ཅིང་ཟིལ་གནོན་པ།།
དེ་དག་རྣལ་འབྱོར་དགེ་བའི་ས། །བླ་མེད་མྱ་ངན་འདས་ལ་རེག།
གླེང་གཞི། བྷདྡབཏི་(Bhaddavati) ཞེས་པའི་གྲོང་ཁྱེར་ནང་ཕྱག་མཛོད་བྷདྡབཏི་ཡཱ་(Bhad-
davatiya) ཞེས་བྱ་བ་ཞིག་འདུག་པ་ནི་ཕྱག་མཛོད་གྷོསཀའི་(Ghosaka) གྲོགས་པོ་ཡིན་
མོད་ཀྱི། གྷོསཀས་བྷདྡབཏི་ཡཱ་མཐོང་མྱོང་རྩ་བ་ནས་མེད། ཕྱག་མཛོད་གྷོསཀ་ལ་གྲོང་ཁྱེར་བྷདྡབཏི་
ནས་ཡོང་བའི་ཚོང་པ་བརྒྱུད་ཕྱག་མཛོད་བྷདྡབཏི་ཡཱའི་སྟོབས་འབྱོར་དང་ལོ་ཚད་སྐོར་ཐོས་འཕྲལ་
གྲོགས་པོར་བསྟེན་འདོད་ནས་འཕྲིན་ཡིག་ཅིག་སྤྲིངས། དེས་ན། ཁོང་གཉིས་ཕན་ཚུན་མཐོང་མྱོང་
མེད་ཀྱང་གྲོགས་པོར་གནས་སོ།།
སྐབས་ཤིག་ལ་ཕྱག་མཛོད་བྷདྡབཏི་ཡཱའི་ཁྱིམ་དུ་རྒྱུ་མའི་ནད་རིམས་ཤིག་བརྡོལ། ནད
རིམས་དེ་བརྡོལ་བའི་ཚེ་སྔ་ཤོས་འཆི་མཁན་ནི་སྦྲང་བུ་དང་། དེ་རྗེས་རྒྱུན་ལྡན་ལྟར་འབུ་སྲིན་དང༌།
བྱི་བ། ཁྱིམ་བྱ། ཕག་པ། སྒོ་ཕྱུགས། གཡོག་ཕོ་མོ། མཐར་ནང་མིའི་སྲོག་ཤོར་ཞིང༌། དེའི་ཚེ་ཁྱིམ་
ནས་བྲོས་ཐུབ་མཁན་རྣམས་རྐྱེན་ངན་ལས་ཐར་གྱི་ཡོད། སྐབས་དེར་བྷདྡབཏི་ཡཱས་རང་གི་ཆུང་མ་
དང་བུ་མོ་ཁྲིད་དེ་རང་ཁྱིམ་ནས་བྲོས་ཏེ། གྷོས ཀ་འཚོལ་དུ་གྲོང་ཁྱེར་ཀོསམྦིའི་ཕྱོགས་སུ་ལམ་ལ་
ཆས་སོ། །ལམ་བར་དུ་ཁོང་ཚོའི་རྒྱགས་ཆས་ཟད་དེ་གྲོད་ཁོག་ལྟོགས་པ་དང༌། ཁ་སྐོམ་པ། ཆར་
རླུང་གི་གྲང་ངར་ཆེ་བ། ཉི་འོད་ཀྱིས་ལུས་འཚིག་པ་སོགས་དཀའ་ཚེགས་ཆེན་པོས་མཐར་ཀོསསྦིར་
འབྱོར། དེར་ས་ཆ་སྐྱིད་པོ་ཞིག་ལ་རྫིང་བུ་ཡོད་པའི་ནང་ལུས་པོར་ཁྲུས་བྱས་ཏེ། གྲོང་ཁྱེར་གྱི་རྒྱལ་
སྒོའི་འགྲམ་དུ་ཡོད་པའི་འགྲུལ་ཁང་ཞིག་གི་ནང་ངལ་གསོ་བརྒྱབ་བོ།།
དེ་ནས་ཕྱག་མཛོད་བྷདྡབཏི་ཡཱས་རང་གི་ཆུང་མར། ལམ་འདི་ནས་ཡར་མར་འགྲུལ་བཞུད་
བྱེད་མཁན་རྣམས་ཐ་ན་རང་གི་མ་ལའང་གུས་བཀུར་མི་བྱེད་མཁན་ཤ་སྟག་རེད་འདུག་ཅེས་དང༌།
ང་ལ་ཡུལ་འདིར་གྲོགས་པོ་ཞིག་ཡོད། གོ་ཐོས་ལ་ཁོང་གིས་མིག་ལོང་བ་དང་། དབུལ་པོ། རྐྱེན་
ངན་བྱུང་བའི་མི་རྣམས་ལ་ཉིན་ལྟར་དངུལ་སྲང་སྟོང་ཕྲག་མང་པོ་སྦྱིན་པ་གཏོང་སྐོར་བརྗོད་ཀྱི་
འདུག །ངེད་གཉིས་ཀྱི་བུ་མོ་དེ་གར་ཟས་འཚོལ་བར་བཏང་ནས་འདི་གར་ངལ་དུབ་སངས་ཕྱིར་
ཉིན་ཤས་བསྡད་རྗེས་ད་གཟོད་གྲོགས་པོ་ཐུག་པར་འགྲོ་ཆོག་ཅེས་སྨྲས། ཆུང་མས་ཤིན་ཏུ་ལེགས་
ཞེས་ལན་བཏབ་སྟེ་འགྲུལ་ཁང་དེ་གར་ངལ་གསོ་བྱས་ཏེ་བསྡད་དོ།།
ཕྱི་ཉིན་དེར་ཟས་ཀྱི་དུས་ཚོད་ཁྱབ་བསྒྲགས་བྱས་པ་དང༌། མིག་ལོང་བ་དང༌། དབུལ་པོ།
རྐྱེན་ངན་བྱུང་བ་རྣམས་ཟས་ལེན་པར་བསྐྱོད་པའི་ཚེ། ཁོང་ཚོས་ཀྱང་རང་གི་བུ་མོ་དེ་གར་ཟས་
སློང་བར་བཏང༌། དེར་བརྟེན་འབྱོར་ལྡན་ཁྱིམ་ཚང་གི་བུ་མོ་དེས་ངོ་ཚ་མ་བྱས་པར་ཕོར་པ་ཁྱེར་
ཏེ་སློང་མོ་བ་གཞན་ཚོ་དང་མཉམ་དུ་ཟས་སློང་བར་ཕྱིན། མོ་རང་ལ་མི་གྲངས་ག་ཚོད་ཡོད་ཅེས་
དྲིས་པར། གསུམ་ཡོད་ཅེས་ལན་བཏབ་པས་མི་གྲངས་གསུམ་གྱི་ཟས་ཐོབ། དེ་ནས་ཟས་ཁྱེར་ཏེ་
ཕ་མའི་དྲུང་དུ་ཕྱིར་ལོག་སྟེ་ནང་མི་གསུམ་མཉམ་དུ་ཟས་བཟས། ཨ་མ་དང་བུ་མོས་ཕྱག་མཛོད་
ལ༑ རྐྱེན་ངན་ནི་ཐ་ན་གྲགས་པ་ཆེ་བའི་ཁྱིམ་ཚང་ལའང་ཡོང་སྲིད་པས། ངེད་གཉིས་ལ་བསམ་བློ་
མ་བཏང་བར་ཐུགས་བདེ་པོར་ཞལ་ལག་བཞེས་ཞེས་བརྗོད་དེ། ཨུ་ཚུགས་བརྒྱབ་སྟེ་ཟས་བཟའ་
རུ་བཅུག །ཟས་བཟས་ནའང་འཕོ་བས་འཇུ་མ་ཐུབ་པར་ཕྱི་ཉིན་ཞོགས་པ་ཉི་མ་ཤར་བ་དང་ཕྱག་
མཛོད་གྲོངས་ཏེ། མ་དང་བུ་མོ་གཉིས་སྡུག་བསྔལ་གྱིས་མནར་ནས་སྨྲེ་སྔགས་འདོན་བཞིན་ངུ་
འབོད་བྱས་ཏེ་འདུག་གོ།
ཉིན་རྗེས་མ་དེར་བུ་མོ་ཡང་བསྐྱར་ཟས་སློང་བར་བསྐྱོད་པའི་ཚེ། མི་གྲངས་ག་ཚོད་ཡོད་
ཅེས་དྲིས་པར། གཉིས་ཡོད་ཅེས་བརྗོད་དེ། ཨ་མར་ཟས་ཁྱེར་ནས་ཕྱིར་ལོག །དེའི་ཚེ་མ་སེམས་
སྡུག་གིས་མནར་ནས་ཟས་ཀྱི་དང་ག་ལོག་སྟབས། བུ་མོས་ཨུ་ཚུགས་བྱས་པས། མས་བཟའ་རྒྱུ་
ཁས་བླངས་ཀྱང༌། མཐར་ཉིན་དེ་གར་ཨ་མ་གྲོངས་སོ། །དེ་ནས་བུ་མོ་གཅིག་པུར་ལུས་ཏེ། རྐྱེན་
ངན་མི་བཟོད་པ་བྱུང་བར་ཡིད་སྐྱོ་སྟེ་སྨྲེ་སྔགས་འདོན་བཞིན་འདས། ཕྱི་ཉིན་དེར་གྲོད་ཁོག་ཤིནཏུ་
ལྟོགས་ནས་ངུ་གིན་སློང་མོ་བ་གཞན་དང་ལྷན་དུ་ཟས་སློང་བར་བསྐྱོད། མི་གྲངས་ག་ཚོད་ཡོད་
དམ་ཞེས་དྲིས་པའི་ལན་དུ། གཅིག་ཡོད་ཅེས་ལན་བཏབ་པར། མིང་ལ་མིཏྟ་((Mitta)ཞེས་བྱ་
བའི་ཁྱིམ་བདག་ཅིག་གིས་བུ་མོ་དེས་སྔོན་མ་མི་གྲངས་གསུམ་གྱིས་ཟས་བླངས་པ་དྲན་ཏེ། བུད་
མེད་ཐ་ཤལ་འདིས་དེ་རིང་གཞི་ནས་སོ་སོའི་གྲོད་ཁོག་གི་ཚད་ཧ་གོ་འདུག་ཅེས་བརྗོད། དེ་ཐོས་
མ་ཐག་ཡ་རབས་ཚུལ་མཐུན་གྱི་ཁྱིམ་ཚང་ནས་ཡིན་པའི་བུ་མོ་དེའི་སེམས་ནང་གྲི་བཙུགས་པའམ་
རྨ་ཁར་ཚྭ་བླུགས་པ་ལྟ་བུའི་ཚོར་སྣང་བྱུང་སྟེ། སྐུ་ཞབས་ལགས། ཁྱེད་ཀྱིས་ག་རེ་གསུང་གི་ཡོད་
ཅེས་དེ་མུར་ལན་བཏབ། དེ་ལ་ཁྱིམ་བདག་དེས། ཁ་ཉིན་ཁྱོད་ཀྱིས་མི་གྲངས་གསུམ་གྱི་ཟས་ཁྱེར།
ཁ་སང་མི་གྲངས་གཉིས་ཀྱི་ཟས་ཁྱེར། དེ་རིང་གཅིག་གི་ཟས་ཁྱེར་སོང་བས། ད་གཟོད་ཁྱོད་ཀྱིས་
སོ་སོའི་གྲོད་ཁོག་གི་ཚད་ཧ་གོ་འདུག་ཅེས་བརྗོད། བུ་མོས། སྐུ་ཞབས་ལགས། དེ་དག་ཚང་མ་
བདག་གཅིག་པུའི་ཆེད་དུ་ཁྱེར་བ་རེད་མ་དགོངས་རོགས་གནང་ཞུས་པར། ཁྱིམ་བདག་དེས། དེས་
ན་གང་གི་ཕྱིར་ཁྱེར་རམ་བརྗོད། བུ་མོས། ཁ་ཉིན་ངེད་ཅག་གསུམ་ཡོད། ཁ་སང་གཉིས་ཡོད། དེ་
རིང་ང་རང་གཅིག་པུར་ལུས་སོང་ཞེས་ཞུས། དེ་ཇི་ལྟར་རེད་ཅེས་དྲིས།
དེ་ནས་བུ་མོས་གནས་ཚུལ་ཚང་མ་འགོ་ནས་བཤད། དེ་ཉན་པ་དང་ཁོ་པ་སེམས་ཤིན་ཏུ་སྐྱོ་
ནས་མིག་ཆུ་དབང་མེད་དུ་ཤོར། མཐར་ཁོ་པས། བརྩེ་བའི་བུ་མོ། གནས་ཚུལ་དེ་ལྟར་ལགས་ན།
སེམས་མ་སྐྱོ། ད་བར་དུ་ཁྱོད་ཕྱག་མཛོད་བྷདྡབཏི་ཡཱའི་བུ་མོ་རེད། ཉི་མ་དེ་རིང་ནས་བཟུང་ཁྱོད་
ངའི་བུ་མོ་ཡིན་ནོ་ཞེས་སྨྲས་ཏེ། ཐོད་པར་འོ་བྱས། ཁོ་རང་གི་ཁྱིམ་དུ་ཁྲིད་དེ་བུ་ཚབ་ཏུ་ཉར་ནས་བུ་
མོ་རྒན་ཤོས་སུ་གཅེས་སྐྱོང་བྱས་སོ།།
ཉིན་ཞིག་བུ་མོའི་རྣ་བར་གསོལ་ཚིགས་ཁང་ནས་ཀི་སྒྲ་ཆེན་པོ་ཞིག་བསྒྲགས་པ་ཐོས་འཕྲལ་
རང་གི་ཕ་ཚབ་ལ། ཡབ་ཆེན་ལགས། ཁྱེད་ཀྱིས་སྦྱིན་པ་གཏོང་བའི་ཚེ་མི་རྣམས་ཁུ་སིམ་པོར་སྡོད་
དུ་ཅིའི་ཕྱིར་འཇུག་གི་མེད་ཅེས་དྲིས་པས། བརྩེ་བའི་བུ་མོ་དེ་ལྟར་མི་སྲིད་དོ་ཞེས་སྨྲས། བུ་མོས།
སྲིད་ཅེས་ཞུས་པར། བརྩེ་བའི་བུ་མོ་ཁྱོད་ཀྱིས་དེ་ཇི་ལྟར་བྱ་རྒྱུ་ཡིན་ཅེས་དྲིས་པས། བུ་མོས། ཡབ་
ཆེན་ལགས། གསོལ་ཚིགས་ཁང་གི་མཐའ་ནས་ར་བ་ཞིག་བསྐོར། མི་རྣམས་ཡར་ཡོང་ས་དང་
མར་འགྲོ་སའི་མི་གཅིག་ཐར་ཙམ་གྱི་རྒྱལ་སྒོ་གཉིས་བཙུགས་ནས། ཡར་འདི་ནས་ཡོང་དགོས་པ་
དང་མར་དེ་ནས་ཐོན་དགོས་ཞེས་ལམ་སྟོན་བྱས་ན། ཁོང་ཚོར་སྦྱིན་རྫས་ཞི་བདེའི་ངང་ཁུ་སིམ་པོར་
འཐོབ་ཐུབ་ཅེས་ཞུས། བུ་མོའི་འཆར་གཞི་དེ་ཐོས་པ་དང་། ཡིད་རབ་ཏུ་མགུ་ནས། ཤིན་ཏུ་ལེགས་
ཞེས་སྨྲས་ཏེ་དེ་ལྟར་བྱས་སོ། །དེ་བར་བུ་མོའི་མིང་ལ་སྔོ་སངས་ཞེས་བྱ་ཞིང་། ར་བ་བརྒྱབ་པའི་
རྗེས་སྔོ་སངས་ཅན་ཞེས་ཐོགས་སོ། །དེ་ནས་བཟུང་སྦྱིན་པ་གཏོང་བའི་ཚེ་མི་རྣམས་ཀྱི་ཁྲོད་ཟིང་ཆ་
རྩ་བ་ནས་མ་བྱུང་ངོ་།།
ཕྱག་མཛོད་གྷོསཀ་གསོལ་ཚིགས་ཁང་གི་སྐད་ཅོར་ཐོས་ནས་ཡུན་རིང་གོམས་སྟབས་སླར་
ཐོས་རྒྱུར་དགའ་པོ་ཡོད། གང་གི་ཕྱིར་ཞེ་ན། དེས་རྟག་ཏུ་ཁོ་པར་བསམ་བློ་གཏོང་དུ་འཇུག་ནའང་།
ཉིན་གཉིས་སམ་གསུམ་རིང་སྐད་ཅོར་རྩ་བ་ནས་གོ་རྒྱུ་མེད་སྟབས། ཁྱིམ་བདག་མིཏྟ་ལ། ལོང་
བ་དང་། དབུལ་པོ། རྐྱེན་ངན་བྱུང་བ་རྣམས་ལ་སྦྱིན་པ་བཏང་ངམ་ཞེས་དྲིས། མིཏྟས། བཏང་བ་
ཡིན་ཞུས། དེས་ན་འདས་པའི་ཉིན་གཉིས་སམ་གསུམ་རིང་སྐད་ཅོར་གོ་ཐོས་མ་བྱུང་བས། གང་
འདྲ་བྱུང་སོང་ངམ་ཞེས་དྲིས་པར། འཆར་གཞི་ལྟར་ལག་བསྟར་བྱས་པས་སྐད་ཅོར་རྩ་བ་ནས་མེད་
པར་ཧ་ཅང་ཡག་པོ་བྱུང་སོང༌། ཁྱེད་ཀྱིས་དེ་ལྟར་སྔོན་མ་ནས་མ་གནང་པའི་རྒྱུ་མཚན་གང་ཡིན་
ཞེས་དྲིས་པར། མིཏྟས་ངས་ཤེས་ཀྱི་མེད་ཅེས་ཞུས། ད་ཆ་ཐབས་ལམ་འདི་ལྟར་རྙེད་པའི་ཚུལ་གང་
ལགས་སམ་ཞེས་དྲིས་པས། ངའི་བུ་མོས་ང་ལ་ལམ་སྟོན་གནང་བྱུང་ཞེས་བཤད། ངས་མཐོང་མྱོང་
མེད་པའི་བུ་མོ་ཞིག་ཁྱེད་ལ་ཡོད་དམ་ཞེས་དྲིས་པར། དེ་ནས་ཁྱིམ་བདག་དེས་ནད་ཡམས་ཁྱབ་
པའི་སྐོར་དང༌། མཐར་བུ་མོ་དེ་རང་གི་བུ་ཚབ་ཏུ་ཉར་བའི་སྐོར་གྱི་ཕྱག་མཛོད་བྷདྡབཏི་ཡཱའི་སྒྲུང་
ཆ་ཚང་བཤད།
དེ་ནས་ཕྱག་མཛོད་གྷོསཀས་ཁྱིམ་བདག་མིཏྟ་ལ། དེ་ལྟར་ན་ཁྱོད་ཀྱིས་ང་ལ་ཅིའི་ཕྱིར་མ་
སྨྲས་སམ། ངའི་གྲོགས་པོའི་བུ་མོ་ནི་ངའི་བུ་མོའོ་ཞེས་སྨྲས་ཏེ། མིཏྟ་བུ་མོ་འབོད་པར་བཏང་སྟེ།
བརྩེ་བའི་བུ་མོ། ཁྱེད་ཕྱག་མཛོད་བྷདྡབཏི་ཡཱའི་བུ་མོ་ཨེ་ཡིན་ཞེས་དྲིས་པས། བུ་མོས། ལགས་
ཡིན་ཞེས་ཞུས། ཤིན་ཏུ་ལེགས། སེམས་འཁྲལ་མ་བྱོས། ཁྱེད་ངའི་བུ་མོ་དང་ཁྱད་མེད་ཅེས་བཤད་
དེ་བུ་མོའི་ཐོད་པར་འོ་བྱས་ཏེ། འཁོར་དུ་བུད་མེད་ལྔ་བརྒྱ་སྤྲད་དེ་རང་གི་བུ་མོ་རྒན་ཤོས་སུ་བུ་
ཚབ་ཏུ་ཉར་ནས་གཅེས་སྐྱོང་བྱས་སོ།།
ཉིན་ཞིག་གྲོང་ཁྱེར་ནང་དུས་ཆེན་ཞིག་སྲུང་བརྩི་བྱས། དུས་ཆེན་དེར་ནམ་རྒྱན་ཕྱིར་འགྲོ་
སྲོལ་མེད་པའི་མི་དྲག་ཁྱིམ་ཚང་ཁག་གི་བུ་མོ་རྣམས་རང་རང་གི་འཁོར་གཡོག་དང་ལྷན་དུ་རྐང་
ཐང་དུ་བསྐྱོད་དེ་གཙང་ཆུའི་ནང་ལུས་བཀྲུ་བར་འགྲོ་སྲོལ་གདའ། དེ་བཞིན་ཉིན་དེར་བུ་མོ་སྔོ་
སངས་ཅན་ཡང་འཁོར་གཡོག་ལྔ་བརྒྱ་དང་བཅས་ཕོ་བྲང་གི་ཁྱམས་ར་ནས་ཐད་ཀར་གཙང་ཆུར་
བསྐྱོད། སྐབས་དེར་རྒྱལ་པོ་ཨུདེར་སྒེའུ་ཁུང་གི་འགྲམ་དུ་ལངས་ནས་ཡོད་པས་བུ་མོ་སྔོ་སངས་
ཅན་མཐོང་བ་དང༌། བུ་མོ་དེ་དག་སུའི་རེད་ཅེས་དྲིས་པས། རྒྱལ་པོ་མཆོག །སུ་གང་གིས་ཀྱང་མ་
རེད་ཅེས་ཞུས་པར། རྒྱལ་པོས། དེས་ན་དེ་དག་སུ་རེད་ཅེས་དྲིས་པའི་ལན་དུ། དེ་ནི་ཕྱག་མཛོད་
བྷདྡབཏི་ཡཱའི་བུ་མོ་རེད། མོའི་མིང་སྔོ་སངས་ཅན་ཟེར་ཞེས་ཞུས། དེ་ནས་རྒྱལ་པོས་སྔོ་སངས་ཅན་
དང་ཁོ་མོའི་འཁོར་ལྔ་བརྒྱ་དག་རྒྱལ་པོའི་ཕོ་བྲང་དུ་བོས་ནས་བཙུན་མོའི་གོ་གནས་སྤྲད་དོ།།
གཞན་ཡང་ལོ་ཆུང་བུད་མེད་ཅིག་ལ་རྒྱལ་པོའི་བཙུན་མོའི་གོ་གནས་ཐོབ། ཁོ་མོའི་མིང་
ལ་མགནྱིཡ་(Magandiya) ཟེར་ཞིང་། སྔོན་མ་མགནྡྲིཡའི་ཕས་སངས་རྒྱས་རང་གི་བུ་མོའི་
ཁྱོ་བོར་བསླངས་པའི་ཚེ་སངས་རྒྱས་ཀྱིས་ཞལ་བཞེས་མ་གནང༌། མོ་རང་བཙུན་མོ་ཆགས་པའི་
རྗེས་བཙུན་མོ་གཞན་སྔོ་སངས་ཅན་སངས་རྒྱས་ཀྱི་རྗེས་འཇུག་རྣལ་མ་ཞིག་ཡིན་པ་ཤེས་ནས་
སྔོ་སངས་ཅན་དང་ཞལ་ཏ་མར་གནོད་འཚེ་བཏང་སྟེ་སངས་རྒྱས་ལ་དགྲ་ཤ་ལེན་རྒྱུའི་འཆར་གཞི་
བསྒྲིགས། དེ་ནས་མགནྡྲིཡས། སྔོ་སངས་ཅན་དང་ཁོ་མོའི་ཞལ་ཏ་མ་རྣམས་ཀྱིས་ཕོ་བྲང་གི་རྩིག་
པའི་གྱང་ངོས་སུ་ཨི་ཁུང་ཕུག་སོང་ཟེར་བ་དང༌། རྒྱལ་པོ་ལ་ཤ་ཞེན་མི་འདུག་ཅེས་རྒྱལ་པོར་ཞུས།
རྒྱལ་པོས་ཨི་ཁུང་མཐོང་ཡང་འགྲེལ་བཤད་ཉན་རྗེས་སེམས་འཛིན་མ་གནང་།
མགནྡྲིཡས། སྔོ་སངས་ཅན་གྱིས་རྒྱལ་པོ་དཀྲོང་རྩིས་འདུག་ཟེར་རྒྱལ་པོའི་ཡིད་ཆེས་འཐོབ་
ཐབས་སུ་མུ་མཐུད་གཡོ་བྱུས་བཤམས། ཐེངས་ཤིག་མགནྡྲིཡས་སྒྲ་སྙན་ཞིག་གི་ནང་སྦྲུལ་བླུགས་
ནས་དེའི་ཁ་མེ་ཏོག་ཆུན་པོ་ཞིག་གིས་བཀབ། སྦྲུལ་གྱིས་སིད་སྒྲ་དང་བཅས་ཕྱིར་ཐོན་པ་དང་རྒྱལ་
པོ་ཁོང་ཁྲོས་མེ་ལྕེ་འབར་ཏེ། སྔོ་སངས་ཅན་ཡར་ལངས་སུ་བཅུག་ནས་ཁོ་མོའི་རྒྱབ་ཏུ་ཞལ་ཏ་མ་
རྣམས་རུ་སྒྲིག་ཏུ་བཅུག །དེ་ནས་གཞུ་ལ་དུག་བསྐུས་པའི་མདའ་བཀང་ནས་འཕངས། འོན་ཏེ་སྔོ་
སངས་ཅན་དང་ཞལ་ཏ་མ་རྣམས་ཀྱིས་རྒྱལ་པོར་ངན་སེམས་མ་བཅངས་སྟབས། སེམས་པ་བཟང་
བའི་སྟོབས་ཀྱིས་མདའ་མོ་འབེན་ལ་མ་ཕོག ། རྒྱལ་པོས་བཙུན་མོ་སྔོ་སངས་ཅན་ལ་ནག་ཉེས་ཅི་
ཡང་མེད་པ་ཤེས་འཕྲལ་མོ་རང་ལ་སངས་རྒྱས་འཁོར་དང་བཅས་པ་ཕོ་བྲང་ནང་བསོད་སྙོམས་དང་
གསུང་ཆོས་ཆེད་གདན་འདྲེན་ཞུ་རྒྱུར་ཆོག་མཆན་གནང་ངོ་།།
མགནྡྲིཡས་མོ་རང་གི་འཆར་གཞི་གཅིག་ཀྱང་ལམ་ལྷོང་མ་བྱུང་བ་ཤེས་མ་ཐག་མཐའ་མའི་
འཆར་གཞི་ཞིག་བཏིངས་། དེ་ཡང་མགཎྚིཡས་མོ་རང་གི་ཨ་ཁུ་ལ་བརྡ་ལན་ཞིག་བཏང་སྟེ། བཙུན་
མོ་སྔོ་སངས་ཅན་གྱི་ཕོ་བྲང་མེར་སྲེག་བཏང་ནས་ཚང་མ་དེ་མུར་གསོད་དགོས་ཞེས་ཇུས་ངན་
བཏིང༌། ཕོ་བྲང་མེར་སྲེག་པའི་སྐབས་སྔོ་སངས་ཅན་དང་ཞལ་ཏ་མ་རྣམས་སྒོམ་སྒྲུབ་ཉམས་ལེན་
ལ་བརྩོན་པ་ཆེ་སྟབས། ཉེན་ཁ་ལ་མ་འཛེམས་པར་མུ་མཐུད་སྒོམ་ལ་ཞུགས་པས། ཚང་མ་མེས་
བཅོམ་མོ༎
དེ་རྗེས་རྒྱལ་པོའི་སེམས་ནང༌། བྱ་ངན་དེ་མགནྡྲིཡས་རྒྱུད་སྐུལ་བྱས་ཏེ་བྱུང་བར་དོགས་པ་
ཟ་ནའང་ཕྱི་ཚུལ་ནས་དོགས་པ་ཟ་ཁུལ་མ་བྱས། དེ་ལས་ལྡོག་སྟེ་རྒྱལ་པོས་དགའ་མདོག་ཁ་པོ་
བྱས་ཏེ་མོ་རང་གི་སྤུན་མཆེད་ཡོངས་ལ་གཟིགས་སྐྱོང་གནང་གི་ཡིན་ཞེས་སྨྲས། དེར་བརྟེན་སྤུན་
མཆེད་ཚང་མ་དགའ་པོའི་ངང་དེ་གར་སླེབས། ཕོ་བྲང་ནང་སླེབས་པ་དང༌། མོ་རང་ཐེ་བའི་སྤྱན་
མཆེད་ཚང་མ་འཛིན་བཟུང་བྱས་ཏེ་ཕོ་བྲང་གི་ཁྱམས་རའི་ནང་དམར་གསོད་བཏང་ངོ༌།།
སངས་རྒྱས་ཀྱིས་ཚུལ་དེ་གཉིས་གཟིགས་པ་ན། གང་གི་ཞལ་ནས། བག་དང་ལྡན་པ་རྣམས་
འཆི་བར་མི་འགྱུར་ཀྱང་བག་མེད་པའང་གཡེང་བ་ཅན་རྣམས་གསོན་པའི་ཚེ་ནའང་ཤི་བ་དང་འདྲའོ་
ཞེས་གསུངས་སོ༎
བསྟན་དོན། འཆི་བ་མེད་པའི་ས་ལ་བགྲོད་པའི་ལམ་ནི་རྟག་ཏུ་མྱོང་བ་རིག་པའོ། འཆི་བ་
མེད་པ་ཞེས་པ་ཕྱི་ལུས་ཀྱི་འཆི་བ་མེད་པའི་དོན་ལ་མི་བྱའོ། །གང་ཟག་ཅིག་གིས་མྱོང་བའི་བརྒྱུད་
རིམ་ཆ་ཚང་ཤེས་པའམ་རིག་པ་ན། དེ་སྐྱེ་བའི་རྒྱུན་ལས་ཐར་བ་ཡིན། གང་དག་སུ་ལ་དེ་ལྟ་བུའི་
རིག་པ་དང་མི་ལྡན་ན། ཕྱི་ཚུལ་ནས་གསོན་ཡང་ཤི་བ་དང་གཉིས་སུ་མེད་དོ༎
བསྟན་དོན། དོན་དམ་དུ་རྣམ་དཔྱོད་ལྡན་པའམ་མཁས་པ་རྣམས་ཀྱིས་དམིགས་བསལ་
བག་ཡོད་ཀྱི་དགོས་མཁོ་ཤེས་སོ། །དེ་དག་གིས་བག་ཡོད་ལ་དགའ་པོ་བྱེད་ཅིང་། བག་ཡོད་པར་
སྤྲོ་བས་འཇུག །དེ་ཅིའི་ཕྱིར་ཞེ་ན། བག་ཡོད་པ་ནི་སྤྱི་རིམ་ལས་འདས་པའི་གནས་ཏེ། སྲིད་ཞིའི་
ལེགས་ཚོགས་ཀུན་གྱི་གནས་སམ་རྒྱུའོ།།
བསྟན་དོན། མཁས་པ་རྣམས་ཀྱིས་བློ་རྩེ་གཅིག་ལྟོས་ཀྱིས་བསྒོམ་ལ་འཇུག་ཅིང༌། དེ་ལས་
ཞི་བ་མྱང་འདས་ཀྱི་ཡོན་ཏན་ལ་དཔྱོད་པའི་བློ་སྟོབས་རྒྱུད་ལ་བསྐྱེད་པ་དང༌། མུ་མཐུད་གཡོ་བ་
མེད་པར་བསྒོམ་ལ་ཞུགས་ཏེ། དྲི་མ་ཐམས་ཅད་དང་བྲལ་བའི་བླ་ན་མེད་པའི་མྱ་འདས་ལ་རེག་པ་
སྟེ་དེ་ལ་དཔྱོད་པར་བྱེད་དོ།།
འགྲེལ་པ། བག་ཡོད་ཅེས་བྱ་བ་ནི་སངས་རྒྱས་ཀྱི་གསུང་རབ་མང་པོའི་ནང་ཐོན་པའི་བརྡ་
ཆད་ཅིག་ཡིན་ཅིང༌། ཐ་ན་གསུང་མཐའ་མའི་ནང་དུའང་ཐོན་གྱི་ཡོད། བག་ཡོད་ཅེས་པའི་དོན་
དངོས་ནི་དྲན་པ་མི་བསྟེན་པ་དང་བྲལ་བའི་བླང་དོར་གྱི་གནས་ལ་ལྷུར་ལེན་པའི་དགེ་བའི་སེམས་
བྱུང་ཞིག་ཡིན། ནང་ཆོས་ནང༌། དེ་ནི་སྤྱི་རིམ་ལས་འདས་པའི་རྣལ་འབྱོར་གྱི་སའོ།།
མྱང་འདས་ནི་ནང་པའི་མཐར་ཐུག་གི་དམིགས་ཡུལ་ཡིན། ཐ་སྙད་འདིས་གསལ་བར་ར་བསྟན་
པ་བཞིན་མྱང་འདས་ཞེས་པ་ནི་ཁ་ཅིག་གིས་འདོད་པ་ལྟར་ཆད་མཐར་ལྷུང་བའམ་ཅི་ཡང་མེད་པ་
ལ་མི་གོ །དེ་ནི་རྟག་པ་དང༌། འཆི་བ་ལས་འདས་པ། འཇིག་རྟེན་ལས་འདས་ཤིང་འཇིག་རྟེན་པའི་
ཐ་སྙད་ཀྱི་ཡུལ་དུ་བརྗོད་དུ་མེད་པ་ཞིག་ཡིན།
འཆི་བ་མི་འགྱུར་ཞེས་པའང་རྟག་པའི་ངོ་བོར་འཆི་བ་མེད་པར་མི་གོ །འཆི་མི་དགོས་པའི་
སེམས་ཅན་གཅིག་ཀྱང་མེད། སངས་རྒྱས་སམ་དགྲ་བཅོམ་པ་ཡིན་ནའང་འཆི་བའི་ཆོས་ཅན་དུ་
གནས། འདིར་བསྟན་པའི་དོན་ནི་བག་ཡོད་པའི་ཐོག་ནས་མྱང་འདས་མངོན་དུ་བྱས་པ་ན་སླར་
ལས་ཉོན་གྱི་དབང་གིས་སྐྱེ་འཆི་མི་དགོས་པ་དང༌། བག་མེད་པ་ལ་དགེ་བའི་བྱ་བ་སྒྲུབ་པའི་ཀུན་
སློང་མེད་སྟབས་ཤི་བ་ལྟར་བརྩི་ཞིང་། ལས་ཉོན་གྱི་སྐྱེ་འཆི་རྒྱུན་མི་ཆད་པར་ལེན་པར་འགྱུར་ཏོ།།
མྱང་འདས་ཞེས་པ་ནི་ཆགས་སྲེད་ལས་གྲོལ་ཞིང༌། ཚེ་འདིར་མངོན་དུ་བྱེད་ཐུབ་པའི་འཇིག་
རྟེན་ལས་འདས་པའི་གོ་འཕང་ཞིག་དང་། གཞན་ཡང་དེ་ནི་ཉོན་མོངས་ཟད་པའི་ཆ་ནས་བཀྲལ་བ་
མ་གཏོགས་ཅི་ཡང་མེད་པའི་གནས་ཤིག་མིན་ནོ།
བག་ཡོད་གྲགས་པ་འཕེལ་བའི་རྒྱུ།
༢ (༢) བུམ་སྒྲ་ཅན་གྱི་སྒྲུང་།
སངས་རྒྱས་བཅོམ་ལྡན་འདས་འོད་མའི་ཚལ་གྱི་དགོན་དུ་བཞུགས་པའི་ཚེ། བུམ་སྒྲ་ཅན་ལ་
ཚིགས་སུ་བཅད་པ་འདི་གསུངས་སོ།།
ལྡང་བ་ཡང་ཞིང་དྲན་པ་ལྡན། །དག་སྤྱོད་ངེས་པར་ཞི་བྱེད་པ༎
སྡོམ་ལྡན་ཆོས་ཀྱི་འཚོ་བ་ཅན། །བག་ཡོད་རྣམས་ཀྱི་གྲགས་པ་འཕེལ༎
གླེང་གཞི། སྐབས་ཤིག་ལ་རྒྱལ་པོའི་ཁབ་ཏུ་ནད་ཡམས་ཚབས་ཆེན་ཞིག་ཁྱབ། རྒྱལ་པོའི་ཁབ་
ཀྱི་དངུལ་གཉེར་གྱི་ཁྱིམ་དུ་ཡོད་པའི་གཡོག་པོ་རྣམས་དེས་རྐྱེན་པས་གྲོངས། དངུལ་གཉེར་དང་
ཁོ་པའི་ཆུང་མ་གཉིས་ཀྱང་ནད་ཀྱིས་ཟིན། གཉིས་ཀར་ནད་ཡམས་དེ་འགོས་སྟབས་ཁོང་གཉིས་
ཀྱི་བུ་བུམ་སྒྲ་ཅན་ཁྱིམ་ནས་བྲོས་ཏེ་ཡུན་རིང་སོང་ན་མ་གཏོགས་ཁྱིམ་དུ་ལོག་མ་ཡོང་ཞེས་
མངགས། མ་ཟད་ས་ཆ་ག་གེ་མོ་ཞིག་ལ་རིན་ཆེན་གྱི་ནོར་སྦས་ཡོད་ཅེས་གསལ་བཤད་བྱས།
བུས་རྒྱལ་པོའི་ཁབ་ནས་ཐོན་ཏེ་ནགས་ཀྱི་དཀྱིལ་དུ་མི་ལོ་བཅུ་གཉིས་བསྡད་ནས་མཐར་རང་ཁྱིམ་
དུ་ཕྱིར་ལོག །སྐབས་དེར་བུ་ནར་སོན་ཏེ་གྲོང་ཁྱེར་ནང་གི་མི་སུ་གཅིག་གིས་ཀྱང་ངོ་མི་ཤེས། དེ་
ནས་ནོར་སྦས་སའི་ས་ཆ་དེར་བསྐྱོད་དེ་ནོར་ཚང་མ་རང་སོར་གནས་པ་མཐོང༌། འོན་ཀྱང་ཁོ་པའི་
སེམས་ནང༌། འདིར་ང་ངོ་ཤེས་མཁན་གཅིག་ཀྱང་མེད་པས། གལ་སྲིད་ངས་ས་བསྔོགས་ནས་
ནོར་སྦས་པ་རྣམས་བཏོན་ཏེ་བེད་སྤྱོད་བྱས་ན། མི་རྣམས་ཀྱི་བསམ་པར་གཞོན་ནུ་དབུལ་པོ་ཞིག་
ལ་སྦས་པའི་ནོར་རྣམས་རྙེད་འདུག་བསམས་ནས་རྒྱལ་པོར་སྙན་སེང་ཞུས་ན། ཁོ་པ་འཛིན་བཟུང་
བྱས། ནོར་རྣམས་འཕྲོག །བཙོན་དུ་འཇུག་ངེས་པར་བསམས་ནས་ནོར་ས་འོག་ནས་འདོན་རྒྱུའི་
དུས་ལ་བབ་མི་འདུག་ཅེས་མ་བསྔོག་པར་བཞག་གོ །དེ་རྗེས་འཚོ་བའི་ཆེད་ལས་ཀ་ཞིག་འཚོལ་
དགོས་སྙམ་ནས་གོས་རྙིང་པ་ཞིག་གྱོན་ཏེ་ལས་ཀ་འཚོལ་བར་བསྐྱོད་པས། ཞོགས་པ་སྔ་པོ་མི་
རྣམས་གཉིད་དཀྲོགས་ཏེ་མལ་ལས་སློང་རྒྱུ་དང༌། ཟས་གྲ་སྒྲིག་བྱ་རྒྱུའི་དུས་ཚོད་ཟིན་འདུག་ཅེས་
དང་། ཤིང་རྟ་ཕྱིར་བཏོན་ནས་རྨོས་གླང་ལ་གཉའ་ཤིང་གཡོག་རྒྱུའི་དུས་ཚོད་ཟིན་འདུག་ཅེས་བརྡ་
གཏོང་གི་ལས་ཀ་ཐོབ།
ཞོགས་པ་ཞིག་ལ་རྒྱལ་པོ་གཟུགས་ཅན་སྙིང་པོར་ཁོ་པའི་སྐད་ཐོས། སྐད་ངོ་ཆོད་པའི་ཐོག་
ནས་ཐག་གཅོད་བྱ་རྒྱུར་རྒྱལ་པོ་རིག་པ་ཧ་ཅང་རྣོ་བས། དེ་ནི་འབྱོར་ལྡན་ཞིག་གི་སྐད་རེད་འདུག་
ཅེས་སྨྲས། ཞལ་ཏ་མ་ཞིག་གིས་རྒྱལ་པོའི་གསུང་ཐོས་མ་ཐག་མི་ཞིག་དེ་ལ་བརྟག་དཔྱད་བྱེད་དུ་
མངགས། མི་དེས་བརྟག་དཔྱད་བྱས་རྗེས་དེ་ནི་གླ་ཕོགས་སྤྲད་དེ་གླས་པའི་ལས་མི་ལོ་གཞོན་ཞིག་
རེད་འདུག་ཅེས་སྙན་གསང་ཞུས། དེ་ལྟ་ནའང་རྒྱལ་པོས་ཉིན་ཕྱི་མ་གཉིས་ཀྱི་རིང་བསྐྱར་དུ་གོང་
ལྟར་སྨྲས་པས། སླར་བརྟག་དཔྱད་བྱེད་མི་ཞིག་བཏང་ནའང་གོ་མ་ཆོད། དེ་ནས་ཞལ་ཏ་མ་དེས་
ཡ་མཚན་པོ་ཞིག་ཏུ་མཐོང་ནས། མོ་རང་ངོ་མ་བརྟག་དཔྱད་བྱེད་པར་འགྲོ་ན་ཆོག་གམ་ཞེས་རྒྱལ་
ལས་མི་པོར་དགོངས་སྐོར་ཞུས་ཏེ། ཆས་གོས་དཀྱུས་མ་ཞིག་སྤྲས་ནས་མོ་རང་གི་བུ་མོ་ཁྲིད་དེ་ལ
དེ་འདུག་སར་བསྐྱོད། རང་ཉིད་འགྲུལ་པ་ཡིན་ཟེར་ནས་བུམ་སྒྲ་ཅན་ལ་ནུབ་མོ་གཅིག་རིང་གནས་
ཚང་གཡར་ནས་དེ་གར་ཉིན་ཤས་བསྡད། དེའི་རིང་རྒྱལ་པོས་ལས་མི་དེ་འདུག་སའི་ས་གནས་
སུ་དུས་སྟོན་ཞིག་གཉེར་གྱི་ཡིན། དུད་ཚང་ཡོད་དོ་ཅོག་ལ་ཞལ་འདེབས་འབུལ་དགོས་ཅེས་
བཀའ་བཏང༌། སྐབས་དེར་བུམ་སྒྲ་ཅན་ལ་དངུལ་དམར་མེད་སྟབས། ས་འོག་ཏུ་སྦས་པའི་ནོར་
ལས་གསེར་ཊམ་ཁ་ཤས་མི་ལེན་ཀ་མེད་བྱུང༌། གསེར་ཊམ་ཞལ་ཏ་མར་སྤྲད་རྗེས་མོས་དངུལ་
དམར་དང་བརྗེ་པོ་བརྒྱབ་སྟེ་གསེར་རྣམས་རྒྱལ་པོར་བསྐུར། མི་རིང་བར་མོས་རྒྱལ་པོའི་དྲུང་དུ་མི་
ཁ་ཤས་བཏང་ནས་བུམ་སྒྲ་ཅན་ཁྲིམས་ཁང་དུ་འབོད་འགུགས་དགོས་པའི་བརྡ་ལན་ཞིག་བསྐུར།
བུམ་སྒྲ་ཅན་གྱིས་མི་འདོད་བཞིན་དུ་དེ་དག་དང་མཉམ་དུ་བསྐྱོད། ཞལ་ཏ་མ་དང་བུ་མོ་གཉིས་ཀྱང་
སྔོན་ལ་ཕོ་བྲང་དུ་བསྐྱོད་དོ༎
ཕོ་བྲང་དུ་སླེབས་པ་དང༌། རྒྱལ་པོས་བུམ་སྒྲ་ཅན་ལ་དྲང་པོ་ཤོད། ཁྱོད་ལ་གནོད་འཚེ་གང་
ཡང་མི་བྱེད་ཅེས་སྨྲས། དེ་ནས་བུམ་སྒྲ་ཅན་གྱིས་གསེར་ཊམ་རང་གི་ཡིན་པ་དང་། རང་ཉིད་རྒྱལ་
པོའི་ཁབ་ཀྱི་དངུལ་གཉེར་གྱི་བུ་ཡིན་པ། ལོ་བཅུ་གཉིས་སྔོན་ནད་ཡམས་ཀྱིས་རྐྱེན་པས་ཕ་འདས་
གྲོངས་སུ་གྱུར་པ་བཅས་ཁས་བླངས། མ་ཟད་ཕ་མ་གྲོངས་སྔོན་རིན་ཆེན་གྱི་ནོར་གང་དུ་སྦས་སྐོར་
ཡང་གསུངས་བྱུང་ཞེས་སྨྲས། དེ་ནས་སྦས་པའི་ནོར་རྣམས་ཕོ་བྲང་དུ་དབོར་བ་དང༌། རྒྱལ་པོས་ཁོ་
པ་དངུལ་གཉེར་དུ་བསྐོ་བཞག་བྱས་ཏེ་རྒྱལ་པོ་རང་གི་བུ་མོ་ཁོ་པའི་ཆུང་མར་བྱིན་ནོ། །རིང་པོར་
མ་ཐོགས་པར་རྒྱལ་པོས་བུམ་སྒྲ་ཅན་མཉམ་དུ་ཁྲིད་དེ་འོད་མའི་ཚལ་དུ་སངས་རྒྱས་མཇལ་བར་
བསྐྱོད་པ་དང་། བུ་འདི་སྔོན་མ་ཕྱུག་བདག་ཡིན་རུང་སྐབས་ཤིག་ལ་གླ་ཕོགས་ལ་བརྟེན་ནས་འཚོ་
གནས་བྱེད་སྐོར་དང༌། ད་ཆ་དངུལ་གཉེར་ལ་བསྐོས་པའི་ཚུལ་རྣམས་སངས་རྒྱས་ལ་རྒྱས་པར་
ཞུས་སོ།།
བསྟན་དོན། ཅི་སྟེ་མི་ཆེ་གེ་མོ་ཞིག་བརྩོན་འགྲུས་ཆེ་ཞིང་། བློ་རྩེ་གཅིག་སྒྲིམ། སྒོ་གསུམ་གྱི་
སྤྱོད་པ་ཉེས་སྐྱོན་གྱིས་མ་གོས་པ། སྡོམ་སེམས་དང་ལྡན་པ། ཆོས་དང་མཐུན་པ། སེམས་རྣལ་དུ་
གནས་པ་བཅས་ཡོད་ན། དེའི་གྲགས་པ་ངང་གིས་འཕེལ་ལོ།།
འགྲེལ་པ། སྒྱིད་མི་ལུག་པར་བག་ཟོན་ཆེ་བ་དང་ཧུར་པོ་མཆིས་ཚེ། བདེན་པའམ་གནས་
ལུགས་རྟོགས་པའི་ལམ་གོང་མ་རྣམས་རྒྱུད་ལ་སྐྱེད་ཕྱིར་གཡོ་བ་མེད་པར་བརྩོན་འགྲུས་མུ་མཐུད་
རྩོམ་པར་འགྱུར་ཏོ༎
གླིང་ལ་རླབས་ཀྱིས་ཚུགས་པ་མེད།
༢ (༣) ལམ་ཆུང་པའི་སྒྲུང་།
སངས་རྒྱས་བཅོམ་ལྡན་འདས་འོད་མའི་ཚལ་གྱི་དགོན་དུ་བཞུགས་པའི་ཚེ། རྒྱལ་པོའི་ཁབ་ཀྱི་
དངུལ་གཉེར་གྱི་ཚ་བོ་ལམ་ཆུང་པ་ལ་ཚིགས་སུ་བཅད་པ་འདི་གསུངས་སོ།།
ལྡང་བ་ཡང་དང་བག་ཡོད་ཀྱིས། །ཡང་དག་སྡོམ་དང་དུལ་བ་ཡིས།།
མཁས་པས་གླིང་དུ་བྱས་གྱུར་པ། །གང་ལ་རླབས་ཀྱིས་ཚུགས་པ་མེད།།
གླེང་གཞི། རྒྱལ་པོའི་ཁབ་ཀྱི་དངུལ་གཉེར་དེར་ཚ་བོ་གཉིས་ཡོད་པ་ལས་རྒན་པའི་མིང་ལ་ལམ་ས་ཆེན་
པ་དང་གཞོན་པའི་མིང་ལ་ལམ་ཆུང་པ་ཞེས་བྱའོ། །ལམ་ཆེན་པས་རང་ཉིད་རྒན་པ་ཡིན་པའི་ཆ་ནས་
རང་གི་སྤོ་པོ་དང་མཉམ་དུ་ཆོས་ཞུ་བར་འགྲོ་བ་དང༌། ཕྱིས་སུ་རབ་ཏུ་བྱུང་སྟེ་མི་རིང་བར་དགྲ་བཅོམ་
པའི་གོ་འཕང་ཐོབ། །ལམ་ཆུང་པས་ཀྱང་རང་གི་གཅེན་པོའི་རྗེས་སུ་འབྲངས་ཏེ་རབ་ཏུ་བྱུང་ཡང་ཟླ་
གཅིག་ནང་ཐ་ན་ཚིགས་བཅད་ཤོ་ལོ་ཀ་གཅིག་ཀྱང་བློར་འཛིན་ཐུབ་ཀྱི་མེད། དེའི་ཚེ་གནས་བརྟན་
སྦེད་བྱེད་པ་སངས་རྒྱས་དང་དགེ་འདུན་རྣམས་རང་ཁྱིམ་དུ་བསོད་སྙོམས་ལ་གདན་འདྲེན་ཞུ་ཆེད་
དགོན་པར་སླེབས། ལམ་ཆེན་པ་དེའི་ཚེ་དགོན་པའི་ལས་སྣེ་ཡིན་ཅིང་རང་གི་གཅུང་པོ་ལམ་ཆུང་པ་ཐོ་
གཞུང་ནས་ཕྱིར་བཏོན། གནས་ཚུལ་དེ་ལམ་ཆུང་པས་ཤེས་མ་ཐག་ཁོང་ཁྲོ་ཚད་མེད་ལངས་ཏེ། སླར་
ཁྱིམ་པའི་མི་ཚེ་སྐྱེལ་རྒྱུ་ཐག་གཅོད་བྱས། ཁོ་པའི་ཀུན་སློང་གཟིགས་པ་དང༌། སངས་རྒྱས་ཀྱིས་ལམ་
ཆུང་པ་ཁྲིད་དེ་གནྡྷཀུཏྟཱི་(Gandhakuti) ཞེས་པའི་ཚོགས་ཁང་གི་མདུན་དུ་འདུག་ཏུ་བཅུག་ནས་
ལག་ཏུ་རས་ལྷེབ་དཀར་པོ་གཙང་མ་ཞིག་སྤྲད། དེ་ནས་ཤར་ཕྱོགས་སུ་ཁ་གཏད་ནས་བསྡད་དེ་རས་
ལྷེབ་དེ་ལག་པས་ཕྱིས་ཀྱིན་ཁ་ནས་དྲི་མ་སྦྱོངས་ཞེས་པའི་ཚིག་དེ་ལན་མང་སྐྱོར་ཞིག་ཅེས་བཀའ་
གནང་སྟེ། སངས་རྒྱས་དགེ་འདུན་རྣམས་དང་ལྷན་དུ་སྦེད་བྱེད་པའི་སྡོད་གནས་སུ་ཕེབས་སོ།།
དེར་བརྟེན་ལམ་ཆུང་པས་ཁ་ནས་ཚིག་དེ་སྐྱོར་གྱིན་རྟག་ཏུ་རས་ལྷེབ་དེས་ཕྱིས་ནས་བསྡད།
མི་རིང་བར་རས་དེ་བཙོག་པ་ཆགས། དེ་ལྟའི་འགྱུར་བ་མཐོང་བ་དང༌། ལམ་ཆུང་པས་འདུས་བྱས་
ཐམས་ཅད་མི་རྟག་པའི་རང་བཞིན་ཡིན་པ་རྟོགས་སོ། །སྦེད་བྱེད་པའི་ཁྱིམ་ནས་སངས་རྒྱས་ཀྱི་ཐུན་
མོང་མ་ཡིན་པའི་མཁྱེན་པས་ལམ་ཆུང་པར་གྲུབ་འབྲས་དེ་ལྟར་བྱུང་བ་གཟིགས། དེ་ནས་སངས་
རྒྱས་ཀྱིས་སྐུ་ལས་འོད་ཟེར་ཞིག་སྤྲོས་ཏེ་ལམ་ཆུང་པའི་མདུན་དུ་ཕེབས་ནས། རྡུལ་གྱིས་བཙོག་པ་
བཟོས་པ་རས་ལྷེབ་གཅིག་པུ་མིན། ང་ཚོའི་སེམས་རྒྱུད་དུའང་ཉོན་མོངས་པའི་རྡུལ་གནས་སོ། །རྡུལ་
གྱི་དྲི་མ་དེ་བསལ་བ་འབའ་ཞིག་བརྒྱུད་སོ་སོའི་དམིགས་ཡུལ་ཏེ་དགྲ་བཅོམ་པའི་གོ་འཕང་འཐོབ་
པར་འགྱུར་ཏོ། །ཞེས་བཀའ་སྩལ་ལོ། །སྦེད་བྱེད་པའི་ཁྱིམ་དུ་ལུགས་སྲོལ་ལྟར་དགེ་འདུན་རྣམས་ལ་
ཞལ་ལག་གི་སྔོན་དུ་ཆབ་འབུལ་གྲབས་བྱས་ནས་ཡོད་པའི་ཚེ་སངས་རྒྱས་ཀྱི་ཕྱག་གཅིག་གིས་ལྷུང་
མི་བཟེད་བཀབ་སྟེ་དགོན་པའི་ནང་དགེ་འདུན་གཞན་ལྷག་མི་འདུག་གམ་ཞེས་བཀའ་གནང་བར།
འདུག་ཅེས་ཞུས། དེ་ལ་སངས་རྒྱས་ཀྱིས་གཅིག་ལྷག་འདུག་ཅེས་ལམ་ཆུང་པ་དགོན་པ་ནས་འབོད་
པར་ཕོ་ཉ་ཞིག་བཏང་། སྦེད་བྱེད་པའི་ཁྱིམ་ནས་བཏང་པའི་ཕོ་ཉ་དེ་དགོན་པར་སླེབས་པ་དང༌། དགེ་
འདུན་གཅིག་ཙམ་མིན་པར་ཆ་བྱད་དབྱེར་མེད་པའི་དགེ་འདུན་སྟོང་ཕྲག་དུ་མ་ཡོད་པ་མཐོང་། དེ་
དག་ཚང་མ་ད་ཆ་འཇིག་རྟེན་ལས་འདས་པའི་སྟོབས་ལྡན་པའི་ལམ་ཆུང་པས་སྤྲུལ་པའོ། །ཕོ་ཉ་རྦད་
དེ་མགོ་འཐོམས་ནས་ཕྱིར་ལོག་སྟེ་སྦེད་བྱེད་པ་ལ་སྙན་སེང་ཞུས་པས། མིང་ལ་ལམ་ཆུང་པ་ཟེར་
བའི་དགེ་འདུན་པ་ཞིག་སངས་རྒྱས་ཀྱིས་བཀའ་འགུགས་གནང་གི་འདུག་ཅེས་བརྡ་ལན་སྐྱེལ་བར་
མངགས་ཏེ། ཕོ་ཉ་དེ་དགོན་པར་ཐེངས་གཉིས་པ་བཏང༌། འོན་ཏེ་ཁོ་པས་དེ་ལྟར་ལན་བསྐྱལ་བའི་
ཚེ༑ ང་ལམ་ཆུང་པ་ཡིན་ཞེས་ཚང་མས་ཅིག་ཅར་དུ་ལན་བཏབ། ཁོ་པ་བསྐྱར་དུ་མགོ་འཐོམས་ནས་
ཕྱིར་ལོག །དེ་རྗེས་ཐེངས་གསུམ་པ་དེ་བཏང་ནས། ད་ཐེངས་ང་ལམ་ཆུང་པ་ཡིན་ཟེར་སུས་སྔོན་ལ་
སྨྲས་ཀྱང་དེའི་ལག་ནས་འཇུས་ཤིག་ཅེས་བཤད། ཁོ་པས་དེ་ལྟར་བྱས་པའི་ཚེ་གཞན་རྣམས་ཚང་
མ་མི་སྣང་བར་གྱུར་ཏེ། ལམ་ཆུང་པས་ཕོ་ཉ་དང་ལྷན་དུ་སྦེད་བྱེད་པའི་ཁྱིམ་དུ་ཆས། གསོལ་ཚིགས་
གྲུབ་པའི་རྗེས་སངས་རྒྱས་ཀྱིས་ཇི་ལྟར་བཀའ་སྩལ་པ་ལྟར། ལམ་ཆུང་པས་སེང་གེས་ང་རོ་སྒྲོག་པ་
བཞིན་གདེང་སྤོབས་དང་སྙིང་སྟོབས་ཆེན་པོས་བཀའ་ཆོས་གནང་ངོ༌།།
བསྟན་དོན། འཇིག་རྟེན་ཡོངས་སྐྱོན་གྱིས་ཁེངས་པ་དང༌། ཚེ་འདིར་དབང་ཤེས་ལ་བརྟེན་
པའི་བདེ་བའི་སྒོ་མང་ཞིང་ཤུགས་དྲག་ཆེ་བའི་ཆུ་བོ་ཞིག་དང་འདྲ། འོན་ཀྱང་མཁས་པ་རྣམས་ཀྱིས་
གཡོ་བ་མེད་པར་ཆུ་བོས་འཁྱེར་བར་མི་ནུས་པའི་གླིང་ཞིག་འཛུགས་པར་བྱེད། དེ་ཅིའི་ཕྱིར་ཞེ་ན།
གླིང་དེ་བློ་རྩ་བརྟན་པོ་དང༌། བག་ཡོད། སྡོམ་སེམས། རང་སྒྲིག་རང་སྲུང་དང་ལྡན་པའི་སྒོ་ནས་
བཙུགས་སོ། །དེ་ལྟར་ཤིན་ཏུ་བརྟན་པོ་བཙུགས་པས། མཁས་པ་རྣམས་ཆུ་བོའམ་ཆུ་རུད་ཀྱིས་
ཚུགས་པ་མེད་པ་སྟེ་གཡོ་བའམ་འཁྱེར་བར་མི་ནུས་སོ།།
འགྲེལ་པ། མཁས་པ་ནི་ཤེས་རབ་ཀྱི་རྣམ་དཔྱོད་ལྡན་པ་དག་གོ །གླིང་ཞེས་བྱ་བ་ནི་ཆུ་
བོའམ་ཆུ་རུད་ཀྱིས་འཁྱེར་བར་མི་ནུས་ཤིང་ས་གཞན་ལས་ཅུང་ཟད་མཐོ་སར་ཆགས་པས། དེ་
ལྟའི་གླིང་ནི་སྐྱེ་བོ་རྣམས་ཀྱི་སྐྱབས་བཅོལ་སའོ། དེ་དང་འདྲ་བར་རྣམ་དཔྱོད་ལྡན་པའི་མཁས་པ་
རྣམས་ཀྱིས་དགྲ་བཅོམ་པའི་གོ་འཕང་གི་གླིང་མངོན་དུ་བྱས་ཏེ་ཆུ་བོ་བཞི་སྟེ། མ་རིག་པའི་ཆུ་བོ་
དང་། ལྟ་བའི་ཆུ་བོ། སྲིད་པའི་ཆུ་བོ། སྲེད་པའི་ཆུ་བོ་བཅས་ཀྱི་ནང་བྱིང་བའམ་དེ་དག་གིས་འཁྱེར་
བར་མི་ནུས་སོ།།
བག་དང་ལྡན་པར་བྱའོ།།
༢ (༤) བལནཀྑཏྟ་ཡི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། བལནཀྑཏྟ་ཞེས་བྱ་
བའི་བླུན་པོའི་དུས་སྟོན་ཞིག་དང་འབྲེལ་ནས་ཚིགས་སུ་བཅད་པ་འདི་གཉིས་གསུངས་སོ།།
བྱིས་པ་བློ་ངན་སྐྱེས་པོ་རྣམས། །བག་མེད་པ་ལ་རྗེས་སུ་སྦྱོར༎
མཁས་པ་རྣམས་ཀྱིས་བག་ཡོད་ནི། །ནོར་གྱི་མཆོག་བཞིན་བསྲུང་བར་བྱེད༎
བག་མེད་པ་ལ་སྦྱོར་མི་བྱ། །འདོད་པའི་དགའ་བ་བསྟེན་མི་བྱ༎
བག་ཡོད་བསྒོམས་པར་བྱས་པ་ཡིས། །རྒྱ་ཆེན་བདེ་བ་འཐོབ་པར་འགྱུར༎
གླེང་གཞི། སྔ་མོ་གྲོང་ཁྱེར་མཉན་ཡོད་དུ་ཚེས་གྲངས་ངེས་ཅན་ཞིག་ལ་བླུན་པོའི་དུས་སྟོན་ཞིག་
ཚུགས་སྲོལ་གདའ། ཉིན་དེར་བླུན་པོ་རྣམས་ཀྱིས་གུང་གསེང་བཏང་སྟེ། ལུས་པོར་གོ་ཐལ་དང་
ལྕི་བ་བྱུགས་ནས་ཉིན་བདུན་རིང་ཕན་ཚུན་གཅིག་གིས་གཅིག་ལ་ཚིག་རྩུབ་གང་ཐུབ་སྨྲ་རེས་བྱེད་
སྲོལ་གདའ།
དུས་ཡུན་དེའི་རིང་མི་རྣམས་ཀྱིས་སྤུན་མཆེད་དང༌། གྲོགས་པོ་གྲོགས་མོ། དགེ་འདུན་པ་
སོགས་སུ་དང་ཐུག་འཕྲད་བྱུང་ནའང་གུས་ཞབས་རྩ་བ་ཉིད་ནས་མ་བྱས་པར། འགྲོ་ལམ་སྟེང་
ལངས་ནས་ཕར་འགྲོ་ཚུར་འོང་བྱེད་མཁན་ལ་དམའ་འབྱིན་ཁྱད་གསོད་བྱེད་སྲོལ་ཡོད། ལུགས་
སྲོལ་ལྟར། སྐབས་དེར་ཚིག་རྩུབ་སྨྲ་ཡུལ་དེས་བཟོད་སྒོམ་མི་ཐུབ་ན་ཡུལ་གཞན་ནས་དེར་ཡོང་
མཁན་ཚོར་དངུལ་མི་ཉུང་བ་ཞིག་ཅིས་ཀྱང་སྤྲོད་དགོས་པ་དང་། དེ་ནས་ཁོང་ཚོས་དངུལ་དེ་ཁྱེར་
ནས་ཡུལ་དེ་ནས་ཐོན་འགྲོ་གི་ཡོད།
དེའི་ཚེ་གྲོང་ཁྱེར་མཉན་ཡོད་ནང་རིགས་རུས་མཐོ་བའི་སློབ་མ་ས་ཡ་ལྔ་ཡོད་པས་སང
རྒྱས་ལ། སློབ་དཔོན་མཆོག །ད་ཐེངས་དགེ་འདུན་གྱི་ཚོགས་དང་བཅས་གྲོང་ཁྱེར་ནང་ཕེབས་རྒྱུ་
དེ་ཉིན་བདུན་ཕྱི་འགྱངས་གནང་སྟེ་དགོན་པར་བཞུགས་སུ་གསོལ་ཞེས་ལན་ཕུལ། དེ་ནས་ཉིན་
བདུན་རིང་སློབ་མ་དེ་དག་གིས་དགེ་འདུན་གྱི་ཚོགས་དང་བཅས་པར་ཞལ་ལག་གྲ་སྒྲིག་བགྱིས་ཏེ་
དགོན་པར་བསྐྱལ། འོན་ཏེ་ཁོ་རང་ཚོ་སོ་སོའི་ཁྱིམ་དུ་བསྡད་དོ།།
ཉིན་བརྒྱད་པ་དེར་དུས་སྟོན་མཇུག་སྒྲིལ་བ་དང་ཁོང་ཚོས་དགེ་འདུན་རྣམས་གྲོང་ཁྱེར་ནང་
སྐུ་མགྲོན་དུ་བསུས་ནས་གསོལ་སྟོན་གྱ་ནོམ་པ་དྲངས། དེ་ནས་གུས་པ་ཆེན་པོས་ཕྱོགས་གཅིག་
ཏུ་བསྡད་དེ། སངས་རྒྱས་ལ། སློབ་དཔོན་མཆོག །འདས་པའི་ཉིན་བདུན་རིང་ངེད་ཚོར་སུན་སྣང་
ཆེན་པོ་བྱུང༌། བླུན་པོ་དེ་དག་གི་ཚིག་རྩུབ་ཐོས་འཕྲལ་ངེད་ཅག་གི་རྣ་ལྕོག་རྡོལ་གྲབས་བྱས་བྱུང༌།
ཁོང་ཚོར་ཆ་འཛིན་བྱེད་མཁན་སུ་གཅིག་ཀྱང་མི་འདུག །རྒྱུ་མཚན་དེ་ལ་བརྟེན་ནས་ཁྱེད་གྲོང་
ཁྱེར་ནང་མ་ཕེབས་ཞུས་པ་ཡིན། ངེད་ཅག་ཀྱང་སོ་སོའི་ཁྱིམ་དང་ཁ་མ་བྲལ་བར་བསྡད་པ་ཡིན་
ཞེས་ཞུས།
སངས་རྒྱས་ཀྱིས་ཁོང་ཚོའི་སྐད་ཆ་གསན་རྗེས། བླུན་པོ་དག་གིས་སྤྱོད་ཚུལ་དེ་ལྟར་སྟོན་
ཀྱང༌། གང་དག་བླུན་པོ་མིན་པའམ་རྣམ་དཔྱོད་ཅན་རྣམས་ཀྱིས་བག་ཡོད་བསྟེན་ནས་ནོར་གྱི་
མཆོག་ཏུ་འཛིན་པ་དང༌། དེ་ལ་བརྟེན་ནས་མཐར་ཐར་པ་ཆེན་པོའི་གོ་འཕང་འཐོབ་པར་གྱུར་རོ། །
ཞེས་བཀའ་སྩལ་ཏོ༎
བསྟན་དོན། གང་དག་གླེན་ཅིང་ལེགས་ཉེས་བླང་དོར་འབྱེད་པའི་ཤེས་རབ་མི་ལྡན་མཁན་
ཚོས་བག་མེད་པ་ལ་འཇུག །འོན་ཀྱང་མཁས་པ་རྣམས་ཀྱིས་བག་ཡོད་པ་ནི་ནོར་གྱི་མཆོག་ཏུ་
བཟུང་སྟེ་གཅེས་སྤྲས་བྱེད། བླུན་པོ་རྣམས་ཀྱིས་དབང་ཤེས་ལ་བརྟེན་པའི་བདེ་བ་ལ་ལྷག་པར་
ཆགས་ཏེ། སེམས་རྒྱུད་ཡར་རྒྱས་འགྲོ་བར་གེགས་བྱེད་ཀྱི་ལས་ཤ་སྟག་རྩོམ། འཇིག་རྟེན་གྱི་བདེ་
བ་འཐོབ་པར་མི་རྣམས་ལ་ནོར་དགོས་པ་བཞིན་སེམས་རྒྱུད་ཡར་རྒྱས་གཏོང་བར་ང་ཚོར་ནོར་
དགོས་ཤིང༌།ནོར་དེ་ཡང་བག་ཡོད་པ་ཡིན་ནོ༎
འགྲེལ་པ། བླུན་པོའམ་གླེན་པ་ཞེས་བྱ་བ་ནི་གཏི་མུག་ཅན་ནམ་མ་རིག་པས་རྨོངས་པར་
བྱས་པའི་གང་ཟག་ལ་འཇུག་ཅིང༌། སྒྱུ་རྩལ་དང་ལག་ཤེས་སོགས་ལ་མི་མཁས་པ་དང་རྨོངས་
པའི་དོན་མིན་པར། རེ་ཞིག་དངོས་པོའི་གནས་ལུགས་རྟོགས་པའི་ནུས་པ་མེད་པ་དང༌། ཆོས་
རྣམས་ཀྱི་རང་བཞིན་ངོ་མ་དེ་རྟོགས་པའི་ནུས་པ་མེད་པའི་དོན་ནོ། །སེམས་དོན་རིག་པའི་འཕེལ་
རིམ་དང་བསྟུན་ནས་སྐབས་རེ་དེ་ལྟ་བུའི་གང་ཟག་གི་སྤྱོད་ཚུལ་ནི་ཅོལ་ཆུང་ངམ་ན་ཚོད་མ་སྨིན་
པར་བརྩི་བཞིན་ཡོད། དེ་ལྟའི་གང་ཟག་ལ་ཚེ་འདི་ཕྱི་གཉིས་དང་འབྲེལ་བའི་ལེགས་ཉེས་བླང་དོར་
འབྱེད་པའི་བློ་གྲོས་མེད། དེང་དུས་ཀྱི་སེམས་ཁམས་རིག་པའི་ཐ་སྙད་དུ་རྒྱུད་མ་སྨིན་པའི་གང་
ཟག་ལ་གོ།
བག་མེད་ཅེས་པ་ནི་སེམས་རྣལ་དུ་མེད་པའམ་རིག་པ་འཆོལ་པར་གོ་ཞིང་། དེས་སེམས་
ཅན་རྣམས་སྔག་བསྔལ་མྱོང་དུ་འཇུག །བག་མེད་པ་དེ་ཡང་མྱོང་ཚོར་དང་གནས་ལུགས་ལ་གོ་
རྟོགས་མེད་པའི་དབང་གིས་འབྱུང་ཞིང་། མྱོང་ཚོར་ལ་ཚོད་འཛིན་མ་ཐུབ་པས་རྒྱུད་མ་སྨིན་པ་དང་
འདྲའོ། །དེ་ལ་དབང་རྩ་འཁྲུགས་པའི་ནད་ཀྱང་ཟེར། འདིར་དེ་ལ་བག་མེད་པ་ཅེས་བསྐྱུར་ཞིང་བག
ཡོད་པའི་ལྡོག་ཕྱོགས་སོ།།
བག་ཡོད་ཅེས་པས་ནི་གང་ཟག་ཅིག་གིས་རང་གི་རྩ་ཆེའི་རྒྱུ་ནོར་གཅེས་སྲུང་བྱེད་པ་ཇི་
བཞིན་དུ་བླང་དོར་གྱི་གནས་ལ་གཟོབ་པ་ལྷུར་ལེན་ཅིང་སེམས་སམ་དྲན་པ་བརྟན་པོར་སྲུང་བར་
བྱེད་པའི་ལས་ཅན་ཞིག་ཡིན། གང་དག་དབང་ཤེས་ཀྱི་བདེ་བར་ཆགས་པ་རྣམས་ཀྱིས་རྒྱུ་ནོར་ནི་
འཇིག་རྟེན་གྱི་བདེ་བའི་རྒྱུར་འདོད། དེ་དག་གིས་འཇིག་རྟེན་གྱི་ནོར་ནི་ནོར་གྱི་ནང་ནས་མཆོག་
ཏུ་འཛིན། སྔ་མོའི་གཞུང་ནང༌། འཇིག་རྟེན་གྱི་ནོར་ལ་རིགས་བདུན་གསུངས་པ་ནི། གསེར་དང་།
དངུལ། མུ་ཏིག །རིན་ཆེན། བཻཌཱུརྱ། དུང༌། སྤུག་མུ་ཏིག་བཅས་ཡིན་མོད་ཀྱི། གནས་ལུགས་འཚོལ་
མཁན་གྱི་ནོར་ནི་བག་ཡོད་དང་ཏིང་ངེ་འཛིན་ཡིན་ཅིང༌། དེ་ལ་བརྟེན་ནས་བླ་ན་མེད་པ་མཁྱེན་པའི་
འབྲས་བུ་འཐོབ་ངེས་སོ།།
བསྟན་དོན། བག་མེད་པར་འཇུག་མི་ཉན། དབང་ཤེས་ལ་བརྟེན་པའི་བདེ་བའི་རང་བཞིན་
གང་ཡིན་རུང་དེ་དག་ལ་ཆགས་པ་སྤོང་དགོས། བག་ཡོད་པས་སེམས་ཞི་འཇམ་དུ་གནས་ཤིང༌།
བླ་ན་མེད་པའི་བདེ་བ་འཐོབ་པར་བྱེད་དོ ༎
འགྲེལ་པ། དབང་ཤེས་ཀྱི་བདེ་བར་ཆགས་ན་བག་ཡོད་ཉམས་པ་དང་གནས་ལུགས་
འཚོལ་བའི་བརྩོན་འགྲུས་སམ་དོན་གཉེར་མི་བརྟན་པར་བྱེད། བསྟན་དོན་ནི་གཙོ་བོ་ཆགས་པ་
སྤོང་རྒྱུ་དེའོ། །དེ་་ཡང་འདོད་འདོད་རྔམ་ལ་ཁ་གཏད་གཅོག་དགོས། འདོད་རྔམ་དེ་ཆགས་པ་དང༌། བརྣབ་
སེམས། སྲེད་པ་སོགས་རྣམ་པ་འདྲ་མིན་དུ་མངོན་དུ་འགྱུར། དེ་ལ་བརྟེན་ནས་སྡུག་བསྔལ་དང་སྐྱེ་
བའི་རྒྱུན་གྱི་རིགས་ཐམས་ཅད་ཡོང་གི་ཡོད། སངས་རྒྱས་པའི་ཆོས་ལ་གཞིགས་ན། འདུས་བྱས་
ཐམས་ཅད་་ཅད་རྒྱུ་རྐྱེན་དུ་མ་འདུས་པ་ལས་བྱུང༌། དེར་བརྟེན་འདོད་རྔམ་ཁོ་ན་སྡུག་བསྔལ་གྱི་རྒྱུཪ་
འདོད་ན་མི་འགྲིག །ཆུང་ས་ནས་ཁྱིམ་ཚང་ནང་གི་རྙོག་ཟིང་དང་ཆེ་ས་ནས་རྒྱལ་ཁབ་དབར་གྱི་
དཀའ་རྙོག་རྣམས་འདོད་རྔམ་ལ་བརྟེན་ནས་བྱུང་བ་སངས་རྒྱས་ཀྱིས་གསུངས། ལྟ་ཚུལ་དེའི་ཐོག་
ནས་བལྟས་ན། དཔལ་འབྱོར་དང་། ཆབ་སྲིད། སྤྱི་ཚོགས་བཅས་ཀྱི་དཀའ་ངལ་རྣམས་འདོད་རྔམ་
ལ་ཐུག །དཔལ་འབྱོར་དང་ཆབ་སྲིད་ཀྱི་ཐོག་ནས་རྒྱལ་སྤྱིའི་དཀའ་ངལ་སེལ་ཐབས་དང་ཞི་བདེ་
བསྐྲུན་ཐབས་བྱེད་མཁན་གྱི་ཆབ་སྲིད་མི་སྣ་ཁག་གིས་དཀའ་ངལ་གྱི་རྒྱུ་ངོ་མ་དེར་བརྟག་དཔྱད་
མ་བྱས་པར་ཁ་ཡམ་མེ་བའི་འབད་བརྩོན་བྱེད་ཀྱི་ཡོད།སངས་རྒྱས་ཀྱིས་རཏྟཱཔལ་(Rattapala)
ལར། ཆོག་ཤེས་མ་བསྟེན་པར་འདོད་ཆགས་འཕེལ་དུ་བཅུག་ན། དེའི་བྲན་དུ་འགྱུར་རོ། ཞེས་
བཀའ་སྩལ་ཏོ།།
བག་ཡོད་ཀྱིས་བག་མེད་འཇོམས།
༢ (༥) དགེ་སློང་འོད་སྲུང་ཆེན་པོའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། འོད་སྲུང་ཆེན་པོ་ལ་
ཚིགས་སུ་བཅད་པ་འདི་གསུངས་སོ།།
མཁས་པ་གང་ཚེ་བག་མེད་བག་ཡོད་ཀྱིས། །བསྐྲད་ནས་ཤེས་རབ་རབ་དྭངས་ལ་ཞོན་པ༎
སྐྱོ་མེད་རི་བོའི་རྩེ་ནས་ཐང་བཞིན་དུ། །བྱིས་པའི་སྐྱེ་རྒུ་མྱ་ངན་ཅན་ལ་གཟིགས།།
གླེང་གཞི། སངས་རྒྱས་བཅོམ་ལྡན་འདས་པིཔྤལི་བྲག་ཕུག་ནང་བཞུགས་པའི་ཚེ། ཉིན་ཞིག་རྒྱལ་
པོའི་ཁབ་ཏུ་བསོད་སྙོམས་ལ་ཕེབས་ནས་ཕྱིར་འཁོར་བའི་རྗེས་ཞོགས་ཟས་མཆོད་དེ་སྟན་ལ་
བཞུགས་ནས། ཆུ་དང༌། ས། རི་སོགས་ལ་གནས་པའི་བག་ཡོད་པ་དང་བག་མེད་པའི་འཆི་འཕོ་
བ་དང་སྐྱེ་བ་ལ་མངོན་དུ་ཕྱོགས་པའི་སེམས་ཅན་ཐམས་ཅད་ལ་འཇིག་རྟེན་ལས་འདས་པའི་མངོན་
ཤེས་ཀྱིས་བརྟགས་སོ།།
བཅོམ་ལྡན་འདས་རྒྱལ་བྱེད་ཚལ་དུ་བཞུགས་ཏེ། འཇིག་རྟེན་ལས་འདས་པའི་མངོན་ཤེས་
ཀྱིས། རིགས་ཀྱི་བུ་འོད་སྲུང་ཅི་བྱེད་པར་གཟིགས་པས། ཁོ་པ་སེམས་ཅན་འཆི་བ་དང་སྐྱེ་བའི་ཚུལ་
སྒོམ་བཞིན་དུ་འདུག་པ་མཁྱེན་ཏེ། ཁྱོད་ཀྱིས་སེམས་ཅན་འཆི་འཕོ་བ་དང་སྐྱེ་བའི་ཚུལ་དཔྱིས་ཕྱིན་
པ་ཤེས་པར་མི་ནུས་སོ། །དེ་གང་གི་ཕྱིར་ཞེ་ན། སེམས་ཅན་རྣམས་ཀྱིས་རང་གི་ཕ་མའང་སུ་ཡིན་
མི་ཤེས་པར་སྐྱེ་བ་གཅིག་ནས་གཞན་དུ་འཆི་འཕོས་ནས་སླར་མ་ཡི་མངལ་དུ་ཉིང་མཚམས་སྦྱོར་
བར་བྱེད་པས། འོད་སྲུང་། དེ་ལྟ་བུའི་ཚུལ་ནི་སངས་རྒྱས་འབའ་ཞིག་གི་སྤྱོད་ཡུལ་ཡིན་ནོ་ཞེས་
གསུངས་ཏེ། གང་གི་སྐུ་རྣམ་པར་བཀྲ་བ་ཞིག་སྤྲོས་ཏེ་འོད་སྲུང་དང་ཁ་གཏད་དུ་བཞུགས་སོ།།
བསྟན་དོན། མཁས་པས་རྟག་ཏུ་བག་ཡོད་བསྟེན་པ་དང༌། དེ་ལྟའི་བག་ཟོན་གྱི་ཐོག་ནས་
སྒྱིད་ལུག་པའི་སེམས་སམ་གནས་ཀུན་སྤོང་བར་བྱེད་དོ། །མཁས་པས་ཤེས་རབ་ཀྱི་སྐས་ལ་
འཛེག་ཅིང༌། རྩེ་མོར་ནམ་སོན་པ་ན། སྡུག་བསྔལ་མེད་པའི་སྤྱན་གྱིས་སྡུག་བསྔལ་བ་དག་ལ་
ལེགས་པར་བརྟག་ནུས་སོ། །དེའི་ཚེ་ཉེ་རིང་གི་བསམ་པ་མེད་པར་སྡུག་བསྔལ་བའི་སེམས་ཅན
དེ་དག་ལ་རི་རྩེ་ནས་ཐང་སྟེང་དུ་ལྟ་བ་དང་མཚུངས་སོ།།
འགྲེལ་པ། མྱ་ངན་ཅན་ནམ་སྡུག་བསྔལ་ཅན་ཞེས་པ་ལས་ཉོན་གྱི་གཞན་དབང་དུ་གྱུར་པའི་
གང་ཟག་སྟེ་འཇིག་རྟེན་པ་རྣམས་ལ་གོ་ཞིང་། སྡུག་བསྔལ་ནི་གཡོལ་ཐབས་མེད་པའི་དེ་དག་གི་མི
ཚེའི་དོན་དངོས་ཤིག་ཏུ་སྣང་། འོན་ཏེ་འཇིག་རྟེན་ལས་འདས་པའི་སྐྱེ་བོ་འབའ་ཞིག་གིས་དོན་དངོས་
དེ་ལས་འདས་སོ། །སྡུག་བསྔལ་ལམ་མྱ་ངན་ནི་བཅོམ་ལྡན་འདས་ཀྱིས་འཇིག་རྟེན་གྱི་བདེན་པ་ཞིག་
འཆི་བའི་
ཏུ་བཀའ་སྩལ། སྐྱེ་བའི་སྡུག་བསྔལ་དང༌། འཇིགས་པའི་སྡུག་བསྔལ། ན་བའི་སྡུག་བསྔལ།
སྡུག་བསྔལ། མི་འདོད་པ་དང་འཕྲད་པའི་སྡུག་བསྔལ། འདོད་པ་དང་བྲལ་བའི་སྡུག་བསྔལ། འདོད་
དོན་མ་སྒྲུབ་པའི་སྡུག་བསྔལ་བཅས་ཐམས་ཅད་སྡུག་བསྔལ་གྱི་རང་བཞིན་ལས་མ་འདས་སོ། །
མདོར་ན། ཟག་བཅས་ཀྱི་ཕུང་པོ་ལྔ་ནི་སྡུག་བསྔལ་བའོ། །སངས་རྒྱས་ཀྱིས་སྡུག་བསྔལ་གྱི་རང་
བཞིན་ནོ། །ཞེས་བཀའ་སྩལ་པ་འདི་ཡང་ཚེ་འདིར་བདེ་བས་ཕོངས་པའི་དོན་མིན་པར། སྐྱ་སེར་
གཉིས་ཀས་མྱོང་བའི་ཕྱི་དངོས་པོ་དང་ཆོས་ལ་བརྟེན་པའི་བདེ་བར་རིམ་པ་སྣ་ཚོགས་ཤིག་ཡོད་པ་
ཞལ་གྱིས་བཞེས། སངས་རྒྱས་ཀྱི་ཆོས་ནང༌། དཔེར་ན། ཁྱིམ་པའི་བདེ་བ་དང་རབ་བྱུང་གི་བདེ་བ།
ཟག་བཅས་ཀྱི་བདེ་བ་དང་ཟག་མེད་ཀྱི་བདེ་བ། ལུས་ཀྱི་བདེ་བ་དང་ཡིད་ཀྱི་བདེ་བ་སོགས་ཀྱི་བདེ་
བར་རྣམ་གྲངས་དུ་མ་བཀའ་སྩལ། དེ་དག་ཚང་མ་སྡུག་བསྔལ་གྱི་རང་བཞིན་ནོ། །ཐ་ན་སྒོམ་ཉམས་
ལེན་ལ་བརྟེན་ནས་ཐོབ་པའི་སྤྲོས་པ་དང་བྲལ་བའི་སེམས་ཀྱི་བདེ་བའང་སྡུག་བསྔལ་གྱི་རང་བཞིན་
ནོ༑ ༑སྡུག་བསྔལ་ལ་རིགས་གསུམ་ཡོད་དེ། དང་པོ་སྡུག་བསྔལ་གྱི་སྡུག་བསྔལ་དང༌། གཉིས་པ་
འགྱུར་བའི་སྡུག་བསྔལ། གསུམ་པ་ཁྱབ་པ་འདུ་བྱེད་ཀྱི་སྡུག་བསྔལ་ལོ། །སྐྱེ་བ་དང་། རྒ་བ། ན་བ།
འཆི་བ། འདོད་པ་དང་བྲལ་བ། མི་འདོད་པ་དང་འཕྲད་པ། མྱ་ངན་དང་སྨྲེ་སྔགས་སོགས་ཀྱི་ལུས་
སེམས་ཀྱི་སྡུག་བསྔལ་རྣམས་ཡོངས་གྲགས་སུ་སྡུག་བསྔལ་དུ་མཐོང་བ་རྣམས་སྡུག་བསྔལ་གྱི་སྡུག་
བསྔལ་ལོ། །ཚོར་བ་དང་བདེ་བ་ལ་སོགས་པའི་མི་ཚེའི་རྐྱེན་བཟང་པོ་རྣམས་རྟག་པ་བརྟན་པ་མེད་
ཅིང༌། འགྱུར་བའི་ཆོས་ཅན་ཡིན་སྟབས། འགྱུར་བའི་ཚེ་དེ་ལས་མི་བཟོད་པ་དང་། སྡུག་བསྔལ། མི་
བདེ་བ་འབྱུང་ཞིང༌། དེ་རིགས་ནི་འགྱུར་བའི་སྡུག་བསྔལ་གྱི་ཁོངས་སུ་གཏོགས་སོ།། སྡུག་བསྔལ་
གྱི་རིགས་དང་པོ་གཉིས་ངོས་འཛིན་བྱ་རྒྱུར་ངལ་བ་མེད་ཅིང༌། དེ་ལ་སུས་ཀྱང་མི་རྩོད། བདེན་པ་
དང་པོ་དེ་རྟོགས་སླ་བ་དང་རྒྱུན་དུ་ཉིན་རེའི་འཚོ་བའི་ཁྲོད་ཀུན་གྱིས་མྱོང་བཞིན་ཡོད་པས་དེ་ལ་
རྒྱུས་མངའ་ཆེ་བ་ཡོད། འོན་ཀྱང་སྡུག་བསྔལ་གྱི་དབྱེ་བ་གསུམ་པ་དེ་བདེན་པ་དང་པོའི་རྣམ་པ་གལ་
ཆེ་ཤོས་ཤིག་ཡིན་ཅིང༌། དེའི་ཕྱིར་རྒྱུན་དུ་ང་ཚོས་གང་ཟག་ཟེར་བ་དང་བདག་ཟེར་བ་དེ་ལ་བརྟག་
དཔྱད་བྱས་ཏེ་འགྲེལ་བཤད་རྒྱག་དགོས་ཀྱི་ཡོད། ནང་པའི་ལྟ་གྲུབ་ལ་གཞིགས་ན། ང་ཚོས་གང་
ཟག་གམ་བདག་ཅེས་འབོད་པ་དེ་ནི་རྟག་ཏུ་འགྱུར་བ་འགྲོ་མཁན་གྱི་ལུས་སེམས་གཉིས་ཀྱི་ཤུགས་
སམ་ནུས་པ་སྟེ་ཕུང་པོ་ལྔ་ཚོགས་པའམ་འདུས་པ་ཙམ་ཡིན་ནོ།།
བག་ཡོད་པ་ནི་གཞན་ལས་མཆོག
༢ (༦) མཆེད་གྲོགས་དགེ་འདུན་གཉིས་ཀྱི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། མཆེད་གྲོགས་དགེ་
འདུན་གཉིས་ལ་ཚིགས་སུ་བཅད་པ་འདི་གསུངས་སོ།།
བག་མེད་ཁྲོད་ན་བག་ཡོད་ཅིང༌། །ཉལ་བའི་ཁྲོད་ན་སད་གྱུར་པ།།
རྟ་མཆོག་ལྟ་བུའི་མཁས་པ་རྣམས། །སྟོབས་མེད་རྟ་རྣམས་བསྐྱར་ནས་འགྲོ།
གླེང་གཞི། སྐབས་ཤིག་ལ་མཆེད་གྲོགས་དགེ་འདུན་གཉིས་ལ་སངས་རྒྱས་བཅོམ་ལྡན་འདས་ཀྱི་
དྲུང་ནས་སྒོམ་ཐབས་ཤིག་ཐོབ་སྟེ་ནགས་སུ་དབེན་པ་བསྟེན་ནས་བསྡད། ཉིན་ཞིག་ཞོགས་པ་སྔ་
པོར་གཅིག་གིས་བུད་ཤིང་བཏུས་ནས་ཁ་ལག་བཟོས་རྗེས་གསར་ཞུགས་དགེ་ཚུལ་རྣམས་དང་
མཉམ་དུ་བབ་ཅོལ་ལ་རོལ། བག་དང་ལྡན་པའི་དགེ་འདུན་གཞན་དེས་སྒོམ་ལ་ཞུགས་ཏེ་མཆེད་
གྲོགས་ལ། གཅེན་པོས་དེ་འདྲ་མ་བྱེད། རབ་བྱུང་ཞིག་གིས་བག་མེད་ངང་བསྡད་ན་སྡུག་བསྔལ་མི་
ཟད་པ་མྱོང་བར་འགྱུར་ཞིང་། ཁ་ཞེ་མི་མཚུངས་པའི་བྱ་བ་བྱས་ན་སངས་རྒྱས་ཀྱི་བྱིན་རླབས་མི་
འཐོབ་བོ། ཞེས་ཁ་ཏ་སྐུལ་ལྕག་བྱས། ལེ་ལོ་ཅན་གྱི་རབ་བྱུང་དེས་ཁ་ཏ་བསླབ་བྱ་བྱས་པར་དོ་སྣང་
མ་བྱས་སྟབས། བརྩོན་འགྲུས་ཅན་གྱི་རབ་བྱུང་དེས། རབ་བྱུང་འདི་ལ་སྐད་ཆའང་བཤད་ས་མི་
འདུག་ཅེས་བཤད། མཆེད་གྲོགས་དེས་ཁ་ཏ་བསླབ་བྱ་བྱས་པར་མ་ཉན་སྟབས། མཐར་བག་དང་
ལྡན་པའི་སྒོ་ནས་མུ་མཐུད་སྒོམ་ལ་ཞུགས་སོ།།
ལེ་ལོ་ཅན་གྱི་དགེ་འདུན་དེས་ཞོགས་པ་སྔ་པོ་མལ་ལས་ལངས་ཏེ་མཆེད་གྲོགས་ལྟར་དགོན་
པའི་ནང་བསྐྱོད། དེ་ནས་སྤྲོ་སེང་གྲུབ་རྗེས་གྲྭ་ཤག་ཏུ་ལོག་སྟེ་བརྩོན་འགྲུས་ཅན་ལ། སྒྱིད་ལུག་ཅན་
ཁྱོད་ཉལ་རྒྱུ་དང་གཉིད་ཁུག་རྒྱུའི་ཆེད་དུ་ནགས་སུ་ཡོང་། སངས་རྒྱས་ཀྱི་དྲུང་ནས་སྒོམ་རྙེད་པར་
སྐད་དེ་སྒོམ་ལ་མ་ཞུགས་པར་ཉལ་ནས་བསྡད་ཅེས་བཤད་རྗེས་རང་ཤག་ཏུ་ལོག་ནས་ཉལ་མ་ཐག་
གཉིད་ལ་ཡུར་རོ། །འོན་ཀྱང་ཁོ་པའི་མཆེད་གྲོགས་ཀྱིས་ཐོ་རེངས་མཚམས་སུ་མལ་ལས་ལངས་ཏེ་
ལུས་སྦྱོང་བྱས་རྗེས་ངལ་གསོ་ཕྲན་བུ་བརྒྱབ་ནས་བློ་རྩེ་གཅིག་སྒྲིམ་གྱིས་སྒོམ་སྒྲུབ་ལ་ཞུགས། དེ་
ལྟར་མི་ཚེ་བག་དང་ལྡན་པའི་སྒོ་ནས་བསྐྱལ་བས་མི་རིང་བར་དགྲ་བཅོམ་པའི་གོ་འཕང་ཐོབ། འོན་
ཀྱང་མཆེད་གྲོགས་ལེ་ལོ་ཅན་དེས་བག་མེད་པའི་མི་ཚེ་བསྐྱལ་ནས་བསྡད་དོ།།
དགེ་འདུན་དེ་གཉིས་ཀྱིས་དབེན་གནས་སུ་སྒོམ་སྒྲུབ་ཀྱི་དུས་ཡུན་རྫོགས་པ་དང་སངས་
རྒྱས་མཇལ་ཁར་བཅར་ནས་གུས་ཕྱག་ཕུལ་ཏེ་ཕྱོགས་གཅིག་ཏུ་བསྡད། དེ་ནས་ཕན་ཚུན་འཚམས་
འདྲི་ཞུས་རྗེས་སངས་རྒྱས་ཀྱིས། ཁྱོད་གཉིས་ཀྱིས་བག་ཡོད་བསྟེན་ནས་བློ་རྩེ་གཅིག་སྒྲིམ་གྱིས་
སྒོམ་ཉམས་ལེན་བྱས་ཏེ་དམིགས་ཡུལ་གྲུབ་ཡོད་པར་ངས་ཡིད་ཆེས་ཡོད་ཅེས་བཀའ་གནང་བར།
བག་མེད་པའི་དགེ་འདུན་དེས། སློབ་དཔོན་མཆོག །ངའི་མཆེད་གྲོགས་ཀྱིས་བག་དང་ལྡན་པ་ཇི་
ལྟར་བྱེད་ནུས། འདི་ནས་ཐོན་པ་ནས་བཟུང་ཁོ་པས་གང་ཡང་མ་བྱས་པར་གཉིད་ཁུག་ནས་བསྡད་
སོང་ཞེས་ཞུས། ཁྱོད་ཀྱིས་ཇི་ལྟར་བྱས་སམ་ཞེས་བཀའ་འདྲི་གནང་བར། ཁོ་པས། ངས་ཞོགས་པ་
སྔ་པོ་ནས་ལངས་ཏེ་མེ་ཤིང་བསྒྲུགས་ནས་ཞོགས་ཟས་བཟོས་པ་ལས་གཉིད་ཁུག་ནས་བསྡད་མེད་
ཅེས་ཞུས། དེ་ལ་སངས་རྒྱས་ཀྱིས་ལེ་ལོ་ཅན་དེར། བག་དང་ལྡན་པ་མི་བྱེད་མཁན་ཁྱོད་ཀྱིས་ངས་
བག་དང་ལྡན་པ་བྱས་ཟེར། བག་ཡོད་དང་བག་མེད་ལ་རྨོངས་ཤིང༌། ཁྱོད་ཀྱི་མཆེད་གྲོགས་དང་
བསྡུར་ན། ཁྱོད་ནི་ལུས་སྟོབས་ཞན་པའི་རྟ་ཞིག་དང༌། ཁྱོད་ཀྱི་མཆེད་གྲོགས་ནི་ཅང་ཤེས་ཀྱི་རྟ་པོ་
དང་འདྲའོ་ཞེས་གསུངས་སོ༎
བསྟན་དོན། ཤེས་རབ་དང་ལྡན་པའི་མཁས་པ་རྣམས་ནི་རྟག་ཏུ་བག་ཟོན་ཆེ་བ་དང་དྲན་
ཤེས་བརྟན་ཅིང༌། དེ་ལྟ་བུའི་བག་དང་ལྡན་པ་རྣམས་ནི་གཉིད་འཐུག་པོ་ཁུག་པའི་ཁྲོད་ན་གཉིད་
ལས་རབ་ཏུ་སངས་པ་ཞིག་དང་འདྲ་ཞིང༌། ལུས་སྟོབས་ཞན་པའི་རྟ་ཞིག་གིས་རྟ་མཆོག་ཞིག་ལ་
འགྲན་མི་ནུས་པ་ལྟར། ཕལ་པས་ཤེས་རབ་དང་ལྡན་པའི་མཁས་པར་དོ་མི་ཐུབ་བོ།།
འགྲེལ་པ། ཚིགས་བཅད་འདིའི་བསྟན་དོན་གཙོ་བོ་ནི་སྒྱིད་ལུག་ཅན་དང་སེམས་མི་བརྟན་
པ་རྣམས་ཀྱིས་བག་དང་ལྡན་པའམ་བག་ཟོན་ཅན་ཚོར་བསྡུར་མི་ཐུབ་ཅེས་པ་ཡིན། དེའི་ཚུལ་ཡང་
དཔེའི་ཐོག་ནས་བཤད་ན། མཁས་པ་རྣམས་གཉིད་སངས་པ་དང་འདྲ་ཞིང༌། གཞན་རྣམས་གཉིད་
ཀྱི་མུན་པས་འཐིབས་པ་དང་འདྲ། ལུས་སྟོབས་ཞན་པའི་རྟ་དེས་རྟ་མཆོག་གི་རྗེས་མི་ཟིན། དེ་བཞིན་
བག་ཡོད་པས་བག་མེད་པ་རྣམས་ཟིལ་གྱིས་གནོན་པར་བྱེད། བླུན་པོས་མཁས་པའི་དོ་མི་ཐུབ་བོ།།
བག་ཡོད་པས་ནི་གཙོ་བོར་འགྱུར།
༢ (༧) མགྷའི་སྒྲུང་།
སངས་རྒྱས་བཅོམ་ལྡན་འདས་ཡུལ་ཡངས་པ་ཅན་གྱི་ཉེ་སར་ཁང་བརྩེགས་ཀུཏགཱརཱ་ཞེས་བྱ་བའི་
དགོན་དུ་བཞུགས་པའི་ཚེ། ལྷའི་རྒྱལ་པོ་བརྒྱ་བྱིན་ལ་ཚིགས་སུ་བཅད་པ་འདི་གསུངས་སོ།།
བག་ཡོད་ཉིད་ཀྱིས་བརྒྱ་བྱིན་ནི། །ལྷ་རྣམས་དག་གི་གཙོ་བོར་གྱུར།།
བག་ཡོད་པ་ནི་རབ་ཏུ་བསྔགས། །བག་མེད་པ་ནི་རྟག་ཏུ་སྨད།།
གླེང་གཞི། མིང་ལ་མཧཱལི་ཞེས་བྱ་བའི་ལི་ཙ་བཱིའི་རིགས་རྒྱུད་ཀྱི་རྒྱལ་སྲས་ཤིག་ཡུལ་ཡངས་པ་
ཅན་དུ་འདུག་པ་ན། བཅོམ་ལྡན་འདས་ཀྱིས་བརྒྱ་བྱིན་གྱིས་དྲིས་པའི་མདོ་གསུངས་པ་ཐོས་འཕྲལ་
སེམས་ནང༌། བཅོམ་ལྡན་འདས་ཀྱིས་ལྷའི་དབང་པོ་བརྒྱ་བྱིན་གྱི་སྙན་གྲགས་འགྲེལ་བརྗོད་མཛད་
པས། སངས་རྒྱས་ཀྱིས་བརྒྱ་བྱིན་གཟིགས་མྱོང་ངམ་ཡང་ན་མ་གཟིགས་སམ། ངོ་མཁྱེན་ནམ་ཡང་
ན་མ་མཁྱེན་ནམ་ཞེས་འདྲི་དགོས་སྙམ། དེའི་ཕྱིར་ལི་ཙ་བཱིའི་རྒྱལ་སྲས་མཧཱལིས་བཅོམ་ལྡན་འདས་
གང་དུ་བཞུགས་པའི་གནས་སུ་བཅར་ནས་ཕྱག་འབུལ་ཞུས་ཏེ་ཟུར་ཞིག་ཏུ་བསྡད། དེ་ནས་སངས་
རྒྱས་ལ། ཁྱེད་ཀྱིས་ལྷའི་རྒྱལ་པོ་བརྒྱ་བྱིན་གཟིགས་སམ་ཞེས་ཞུས་པས། ངས་བརྒྱ་བྱིན་མཐོང་
བྱུང་ཞེས་གསུངས་པར། མཧཱལིས། དེ་ཏན་ཏན་བརྒྱ་བྱིན་རྫུན་མ་ཡིན་རྒྱུ་རེད། ཅིའི་ཕྱིར་ཞེ་ན།
ལྷའི་རྒྱལ་པོ་བརྒྱ་བྱིན་མཐོང་རྒྱུ་ཁག་པོ་རེད་ཅེས་ཞུས། འོན་ཏེ་མཧཱལི། ངས་བརྒྱ་བྱིན་ངོ་ཤེས་
ཞིང་། བརྒྱ་བྱིན་ལ་ཁྱད་ཆོས་གང་དང་ལྡན་པའང་ཤེས་ཀྱི་ཡོད། རྒྱུ་གང་ཞིག་ལས་བརྒྱ་བྱིན་གྱི་གོ་
འཕང་ཐོབ་པའང་ཤེས་སོ་ཞེས་བཀའ་སྩལ་ཏོ།།
མཧཱལི། ལྷའི་དབང་པོ་བརྒྱ་བྱིན་ནི་རང་གི་སྐྱེ་བ་སྔོན་མར་མི་ཞིག་ཡིན་ཅིང༌། མཚན་ལ
མགྷ་པའི་རྒྱས་སྲས་ཤིག་ཡིན་པས། ཁོ་པར་མགྷ་བ་ཞེས་བཏགས་སོ། །མཧཱལི། ལྷའི་དབང་པོ་
བརྒྱ་བྱིན་ནི་རང་གི་སྐྱེ་བ་སྔོན་མར་མི་ཞིག་ཡིན་ཅིང་། ཡུལ་ནས་ཡུལ་དུ་སྦྱིན་པ་བཏང་བས་མཚན་
ལ་པུརིནདྡ་(Purindada)ཞེས་བྱས་སོ། །མཧཱལི། ལྷའི་དབང་པོ་བརྒྱ་བྱིན་ནི་རང་གི་སྐྱེ་བ་སྔོན་
མར་མི་ཞིག་ཡིན་ཅིང༌། སྙུགས་བསྲིངས་ནས་བསོད་སྙོམས་སྦྱར་བས་མཚན་ལ་བརྒྱ་བྱིན་ཞེས་
གསོལ་ལོ། །མཧཱལི། ལྷའི་དབང་པོ་བརྒྱ་བྱིན་ནི་རང་གི་སྐྱེ་བ་སྔོན་མར་མི་ཞིག་ཡིན་ཅིང༌། གཞན་
ལ་གནས་ཁང་བྱིན་པས། བསབ་(Vasava) ཞེས་སྨྲས་སོ། །མཧཱལི། ལྷའི་དབང་པོ་བརྒྱ་བྱིན་
ནི་རང་གི་སྐྱེ་བ་སྔོན་མར་མི་ཞིག་ཡིན་ཅིང༌། ཆོས་སྟོང་ཕྲག་དུ་མར་སྐད་ཅིག་ཉིད་དུ་བསམ་བློ་
གཏོང་ཐུབ་པས་མཚན་ལ་ཤཧསྶཱ ཀྐཱ་ཞེས་བཏགས་སོ། །མཧཱལི། ལྷའི་དབང་པོ་བརྒྱ་བྱིན་ལ་ཆུང་མ་
མིང་ལ་ལེགས་སྐྱེས་མ་ཞེས་བྱ་བའི་ལྷ་མ་ཡིན་གྱི་བུ་མོ་ཞིག་ཡོད་པས་མཚན་ལ་སུཇམཔཏི་ཞེས་
གསོལ་ལོ། །མཧཱལི། ལྷའི་དབང་པོ་བརྒྱ་བྱིན་གྱིས་རྗེ་བོ་བཞིན་དུ་ཁ་ལོ་བསྒྱུར་བ་དང་ལྷ་གནས་
རྩ་གསུམ་ལ་དབང་བསྒྱུར་པས། ལྷའི་རྒྱལ་པོ་ཞེས་བོས་སོ། །མཧཱལི། ལྷའི་དབང་པོ་བརྒྱ་བྱིན་ནི་
རང་གི་སྐྱེ་བ་སྔོན་མར་མི་ཞིག་ཡིན་ཅིང་། སྡོམ་པ་བདུན་བླངས་ཏེ་བསྲུངས་པས། བརྒྱ་བྱིན་གྱི་གོ་
འཕང་ཐོབ་བོ་ཞེས་གསུངས་སོ།།
བདུན་པོ་དག་གང་ཡིན་ཞེ་ན། བདག་ཇི་སྲིད་ནམ་གནས་བར་ཕ་མར་བསྙེན་བཀུར་ཐུབ་
པར་ཤོག །བདག་ཇི་སྲིད་ནམ་གནས་བར་རྒན་པ་རྣམས་ལ་གུས་པར་ཤོག །བདག་ཇི་སྲིད་ནམ་
གནས་བར་ངག་འཇམ་ཞི་དུལ་འོང་བར་ཤོག །བདག་ཇི་སྲིད་ནམ་གནས་བར་རྒྱབ་བཤད་བྱེད་པ་
མི་འོང་བར་ཤོག །བདག་ཇི་སྲིད་ནམ་གནས་བར་སེམས་རྒྱུད་འདོད་རྔམ་དང་རང་གཅེས་འཛིན་
གྱིས་མ་སྦགས་པ་དང་། སེར་སྣ་མེད་པར་གཏོང་ཕོད་ལ་དགའ་བ། བསོད་སྙོམས་སྦྱོར་རྒྱུར་དགའ་
བའི་ཁྱིམ་བདག་ཅིག་ཏུ་འགྱུར་བར་ཤོག །བདག་ཇི་སྲིད་ནམ་གནས་བར་ངག་དྲང་པོ་འོང་བར་
ཤོག །བདག་ཇི་སྲིད་ནམ་གནས་བར་ཁོང་ཁྲོའི་རྒྱ་ལས་ཐར་བར་ཤོག །ཁོང་ཁྲོ་མངོན་དུ་འགྱུར་
བའི་ཚེ། མགོ་གནོན་མྱུར་དུ་ཐུབ་པར་ཤོག །མཧཱལི། ལྷའི་དབང་པོ་བརྒྱ་བྱིན་གྱིས་རང་གི་སྐྱེ་བ་
སྔོན་མར་བདུན་པོ་འདི་དག་བླངས་ནས་བསྲུངས་པས་བརྒྱ་བྱིན་གྱི་གོ་འཕང་ཐོབ་བོ་ཞེས་དང༌།
ཡང་སངས་རྒྱས་ཀྱིས། སྐྱེ་བ་སྔོན་མར་བརྒྱ་བྱིན་ནི་མགྷ་ཞེས་པའི་སྐྱེ་བར་བླངས་ནས། བཙའ་བའི་
ཚེ་རོགས་སུམ་ཅུས་དམངས་ཀྱི་ཆེད་དུ་ལམ་དང་ངལ་གསོ་བའི་གནས་འཛུགས་སྐྲུན་བྱས། ཁོ་
པའི་གཡོ་བ་མེད་པའི་བརྩོན་འགྲུས་ལ་བརྟེན་ནས་ལྷའི་གོ་འཕང་ཐོབ་བོ་ཞེས་གསུངས་ཏེ། ཚིགས་
སུ་བཅད་པ་འདི་བཀའ་སྩལ་ཏོ༎
བསྟན་དོན། བྲམ་ཟེ་གཞོན་ནུ་མགྷ་ཞེས་པས་བག་ཡོད་བསྟེན་པའི་མཐུ་ལས་ལྷའི་དབང་
པོའམ་རྒྱལ་པོར་གྱུར། དེའི་ཕྱིར་བག་ཡོད་ཅན་ལ་རྟག་ཏུ་བསྔགས་པ་དང༌། ལེ་ལོ་ཅན་དང་བག་
མེད་པ་ལ་རྟག་ཏུ་སྨད་དོ༎
འགྲེལ་པ། ཆོས་སམ་འཇིག་རྟེན་གང་ཡིན་རུང་སྒྱིད་ལུག་པས་རང་གི་འདོད་དོན་མི་སྒྲུབ་
སྟབས་བག་མེད་པ་ལ་རྟག་ཏུ་སྨད་དོ། །མཁས་པ་རྣམས་ཀྱིས་མ་རིག་པ་ལ་རྟག་ཏུ་སྐྱོན་དུ་བལྟ་བ་
དང་ཟློག་ཐབས་བྱེད། དེ་ཅིའི་ཕྱིར་ཞེ་ན། དེ་ནི་རྐྱེན་ངན་ཐམས་ཅད་ཀྱི་རྐྱེན་རྩ་ཡིན། མིའི་དཀའ་
ངལ་ལམ་སྐྱེ་བ་ལྟ་བུའི་རྐྱེན་ངན་ཚང་མ་མ་རིག་པ་ལ་བརྟེན་ནས་བྱུང་ངོ་།།
མགྷ་ཞེས་པ་ནི་ལྷའི་དབང་པོ་བརྒྱ་བྱིན་གྱི་མིང་གི་རྣམ་གྲངས་སོ། །མགྷམནབཀ་སྐྱེས་
རབས་ཀྱིས་གནའ་བོའི་དུས་སུ་གཞན་དོན་བྱེད་འདོད་པའི་གང་ཟག་ཅིག་འགྲེལ་བརྗོད་བྱེད། དེ་
ལྟའི་གང་ཟག་དེས་རང་གི་མི་ཚེ་ཧྲིལ་པོ་གྲོགས་པོ་ཚོ་དང་ལྷན་དུ་གཞན་དོན་སླད་འབད་བརྩོན་
བྱས་པའི་དགེ་བའི་ལས་ཀྱི་སྟོབས་ཀྱིས་ལྷའི་དབང་པོར་གྱུར་ཏོ།
ལྷ་ཞེས་པ་ནི་ལུས་ཤིན་ཏུ་ཕྲ་བས་མིག་གིས་དངོས་སུ་མཐོང་མི་ཐུབ་པའི་སེམས་ཅན་གྱི་སྡེ་
ཚན་ཞིག་ཡིན་ཅིང༌། ལྷ་གནས་སུ་འདུག་པའི་འཇིག་རྟེན་པའི་ལྷ་སྲུང་ཡང་ཡིན་ནོ།།
བག་ཡོད་གོང་ནས་གོང་དུ་འཕེལ།
༢ (༨) དགེ་འདུན་པ་ཆེ་གེ་མོ་ཞིག་གི་སྒྲུང་།
སངས་རྒྱས་བཅོམ་ལྡན་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། དགེ་འདུན་པ་ཆེ་གེ་མོ་ཞིག་
ལ་ཚིགས་སུ་བཅད་པ་འདི་གསུངས་སོ།།
དགེ་སློང་བག་ཡོད་ལ་དགའ་ཞིང་། །བག་མེད་འཇིགས་པར་བལྟ་བ་ནི།།
ཀུན་ཏུ་སྦྱོར་བ་ཕྲ་རགས་རྣམས།།སྲེག་པར་བྱེད་པའི་མེ་བཞིན་འགྱུར
གླེང་གཞི། དགེ་འདུན་དེ་ལ་སློབ་དཔོན་ཞིག་གི་དྲུང་ནས་དགྲ་བཅོམ་པའི་ས་ལ་བགྲོད་པར་བྱེད་
པའི་སྒོམ་ཐབས་ཤིག་ཐོབ་ནས་ནགས་སུ་དབེན་པ་བསྟེན་ནས་བསྡད་དོ། །ཁོ་པས་རང་ནུས་གང་
ཡོད་ཀྱིས་འབད་བརྩོན་བསྟེན་ཀྱང་དགྲ་བཅོམ་པའི་གོ་འཕང་མངོན་དུ་བྱ་མ་ཐུབ། དེ་མ་ཐག་ཁོ་པའི་
བསམ་པར། རང་གི་དགོས་མཁོ་དང་འཚམ་པའི་སྒོམ་ཐབས་ཤིག་གནང་རོགས་ཞེས་སངས་རྒྱས་
ལ་ཞུ་དགོས་སྙམ། དེའི་ཕྱིར་རང་གི་གནས་ནས་ཐོན་ཏེ་སངས་རྒྱས་ཀྱི་དྲུང་དུ་བཅར། ཁོ་པས་ལམ་
བར་དུ་ཤིང་ནགས་ཚང་ཚིང་ཞིག་ལ་མེ་ཤོར་བ་མཐོང་བས། ཤིང་མེད་པའི་རི་ཐེར་ཞིག་གི་སྟེང་
འཛེགས་ནས་བསྡད། ཤིང་ནགས་མེས་འཚིག་པར་ལྟ་བ་དང་དུས་མཚུངས་མེ་འདི་ཆེས་ཆེར་ནས་
ཁ་གཏད་ཆེ་བ་དང་ཆུང་བ་གཉིས་ཀ་འཚིག་པ་བཞིན་ངས་ཀྱང་གེགས་བར་གྱི་ཁ་གཏད་ཚང་མ་ཐར་
པ་བགྲོད་པའི་ལམ་གྱི་གནད་ཁོང་དུ་ཆུད་པའི་མེས་འཚིག་པར་བྱེད་དགོས་སྙམ་མོ།།
དེའི་ཚེ་བཅོམ་ལྡན་འདས་གང་གི་དྲི་ངད་ལྡང་བའི་གཟིམ་ཆུང་ནང་བཞུགས་ཡོད་ནའང་ཁོ་
པའི་བསམ་པ་མཁྱེན་ཏེ། དགེ་འདུན་ཁྱོད་བདེན་ནོ། །མེས་ཤིང་ནགས་ཆེ་ཆུང་གཉིས་ཀ་འཚིག་
པ་བཞིན་དུ་སེམས་ཅན་གྱི་རྒྱུད་མི་གཙང་བར་བྱེད་པའི་ཉོན་མོངས་ཚང་མ་ཞི་བྱེད་ཀྱི་ཤེས་བྱའམ་
ཤེས་རབ་ཀྱི་མེ་དགོས་སོ་ཞེས་གསུངས་ཏེ། སྐུ་ལས་འོད་ཟེར་ཞིག་སྤྲོས་ཏེ་ཁོ་པའི་མདུན་དུ་
ཕེབས་ནས་ཚིགས་བཅད་འདི་གསུངས་སོ།།
ཚིགས་སུ་བཅད་པ་འདི་གསུངས་མ་ཐག་ཁོ་པ་དེ་གར་བསྡད་མུར་ཉོན་མོངས་ཐམས་
བསལ་ནས་དགྲ་བཅོམ་པའི་གོ་འཕང་ཐོབ་བོ། །དེ་རྗེས་མཁའ་དབྱིངས་སུ་འཕུར་ཏེ་སངས་རྒྱས་ཀྱི་
སྐུ་མདུན་དུ་བཅར་ནས་གང་གི་གསེར་མདོག་བཀྲ་བའི་སྐུ་ལ་བསྟོད་ཕྱག་ཕུལ། དེ་ལྟར་གུས་ཕྱག་
ཕུལ་རྗེས་མི་སྣང་བར་གྱུར་ཏོ།
བསྟན་དོན། དགེ་འདུན་པ་དེ་གནས་ལུགས་འཚོལ་མཁན་ཞིག་ཡིན་སྟབས། བག་མེད་པའི་
གཞན་དབང་དུ་སོང་ན་འཁོར་བའི་ནང་སྡུག་བསྔལ་མུ་མཐའ་མེད་པ་མྱོང་དགོས་པ་ཤེས་ནས་བག་
མེད་པ་ལ་འཇིགས་སོ། །དེ་ལྟ་བས་ན་ཁོ་པས་སྙིང་སྟོབས་ཆེན་པོས་བག་ཡོད་བསྟེན་ནས་འཁོར་
བར་འཆིང་བྱེད་ཀྱི་ཉོན་མོངས་པའི་སྒྲིབ་པ་རྣམས་ཞི་བར་བྱས་སོ།།
འགྲེལ་པ། སྤྱིར་འཆིང་བྱེད་དམ་སྒྲིབ་པ་ལ་བཅུ་ཡོད་དེ། ༡) སྒེར་གྱི་རང་གཤིས་ཀྱི་ལྟ་ཚུལ།
༢) མ་ངེས་པའམ་རྣལ་དུ་མ་ཕབ་པའི་སེམས། ༣) བསླབ་ཁྲིམས་ཕྱོགས་རེ་བ། ༤) དབང་པོའི་
ཡུལ་ལ་ཆགས་པ། ༥) ཞེ་སྡང་། ༦) གཟུགས་ལ་ཆགས་པ། ༧) གཟུགས་མེད་ལ་ཆགས་པ།
༨) སྐྱོན་འདོགས་པ། ༩) བག་ཚ་བ། ༡༠) མ་རིག་པ་བཅས་ཡིན། དང་པོ་ལྔ་ལ་སྒྲིབ་པ་ཆུང་བ་ལྔ་
ཞེས་དབང་པོའི་ཡུལ་ལ་དཀྲི་བར་བྱེད། ཕྱི་མ་ལྔ་ལ་སྒྲིབ་པ་ཆེ་བ་ལྔ་ཞེས་གཟུགས་དང་གཟུགས་
མེད་ཀྱི་ཁམས་སུ་དཀྲི་བར་བྱེད་དོ༎
དང་པོ་ནས་གསུམ་པ་བར་གྱི་སྒྲིབ་པ་ལས་ཐར་པ་རྣམས་རྒྱུན་ཞུགས་ཏེ། ཐར་པའི་ལམ་ལ་
ཞུགས་སོ། །བཞི་པ་དང་ལྔ་པ་སྤངས་ན་ལན་ཅིག་ཕྱིར་འོང་ཞུགས་པར་འགྱུར། དང་པོ་ནས་ལྔ་པ་
བར་སྤངས་ན་ཕྱིར་མི་འོང་ཞུགས་པ་འཐོབ། བཅུ་པོ་ཐམས་ཅད་སྤངས་ན་དགྲ་བཅོམ་པའི་གོ་འཕང་
འཐོབ་བོ༎
བག་མེད་འཇིགས་པར་བལྟ་བ་ནི། སེམས་ཅན་རྣམས་ཀྱིས་བག་མེད་པ་ལ་འཇིགས་པར་
ལྟ་མི་ཐུབ་སྟབས། འཇིགས་པ་དེ་འོང་ན་ལུ་གུ་བརྒྱུད་ཀྱི་འཁོར་བའི་སྐྱེ་བ་རྒྱུན་ཆད་པར་མཐོང་
ངོ་༑ ༑ཅི་སྟེ་སེམས་རྒྱུད་ཡར་རྒྱས་གཏོང་རྒྱུར་འབད་བརྩོན་ལྷོད་པར་བྱས་ན་སྐྱེ་འཆིའི་སྡུག་བསྔལ་
རྫོགས་མཐའ་མེད་པ་མྱོང་བར་འགྱུར་ཏོ། །དེས་ན་དེ་བཞིན་གཤེགས་པས་བག་མེད་པ་ནི་སྡུག་
བསྔལ་ཀུན་གྱི་རྩ་བ་ཡིན་པར་བསྟན་ཅིང༌། བག་མེད་པ་ལ་འཇིགས་པར་བལྟ་བའི་རྒྱུ་མཚན་ཡང་
འདི་ཡིན་ནོ།།
བག་ཡོད་ལ་དགའ་བ་ནི། གནས་ལུགས་འཚོལ་མཁན་གྱིས་བག་ཡོད་བསྟེན་པ་ན་རང་གི་
འདོད་དོན་ལེགས་པར་སྒྲུབ་ཅིང་། གལ་ཏེ་འཆི་བ་མེད་པ་ལ་དགའ་བ་འགག་པར་འགྱུར་ན། མུ་
མཐུད་ཐར་པའི་ལམ་དུ་མདུན་སྐྱོད་མི་ཐུབ། དེའི་ཕྱིར་དགེ་སློང་འདིས་རིག་པ་སྒྲིམ་པའམ་བག་
ཡོད་བསྟེན་རྒྱུར་དགའ་བ་བསྒོམས་སོ།།
དགེ་སློང་ཞེས་བྱ་བ་ནི། སྡོམ་པ་ཡོངས་སུ་བླངས་པའི་བཅོམ་ལྡན་འདས་ཀྱི་སློབ་མའོ། །
བསོད་སྙོམས་ལ་བརྟེན་པའི་དགེ་འདུན་ཞེས་བརྗོད་ན་ལེགས་སྦྱར་གྱི་སྐད་དང་ཉེ་བར་སྣང་། དགེ་
སློང་ནི་མཆོད་དཔོན་མིན་ལ་དཀོན་མཆོག་དང་མིའི་དབར་མཚམས་སྦྱོར་བྱེད་པོའང་མིན། མི་
ཚེའི་ནང་ཁས་ལེན་གང་ཡང་མེད་ཀྱང་དང་དུ་བླངས་པའི་བསླབ་ཁྲིམས་འགའ་སྲུང་དགོས་ཤིང༌།
བསམ་བཞིན་དུ་ཟས་གོས་ངན་ངོན་ཙམ་གྱིས་ཆོག་ཤེས་པ་བྱེད། གལ་སྲིད་དེ་ལྟར་ཆོག་ཤེས་
བསྟེན་མ་ཐུབ་ན། དུས་ངེས་མེད་དུ་གྲྭ་ཆས་ཕུད་དེ་སྐར་བབས་ན་འགྲིག
བག་ཡོད་ཐར་པའི་ཕྱོགས་སུ་སྐྱོད།།
༢ (༩) དགེ་སློང་ཏིསྶཱའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ནིགམ་བསིའི་གྲོང་གི་
དགེ་སློང་ཏིསྶཱ་ལ་ཚིགས་སུ་བཅད་པ་འདི་གསུངས་སོ།།
དགེ་སློང་བག་ཡོད་ལ་དགའ་ཞིང༌། །བག་མེད་འཇིགས་པར་བལྟ་བ་ནི༎
ཡོངས་སུ་ཉམས་པ་མི་སྲིད་ཅིང༌། །མྱ་ངན་འདས་པའི་གམ་ན་གནས།།
གླེང་གཞི། རིགས་རུས་མཐོ་བའི་བུ་ཞིག་གྲོང་ཁྱེར་མཉན་ཡོད་ལས་མི་རིང་བའི་སར་ཁྲོམ་འདུས་
གྲོང་རྡལ་ཞིག་གི་ནང་བཙས་ཏེ་དེ་གར་འཚར་ལོངས་བྱུང་། ནར་སོན་པ་དང་ཁྱིམ་ནས་ཁྱིམ་མེད
པར་རབ་ཏུ་བྱུང་སྟེ་བཅོམ་ལྡན་འདས་ཀྱི་རྗེས་སུ་འབྲངས། ཁོ་པས་དམ་ཚིག་སྡོམ་པ་ཡོངས་སུ་
བཟུང་བ་ན་མིང་ལ་ཏིསྶཱའམ་ནིགྷམ་ཏིསྶཱ་ཞེས་གྲགས་ཤིང༌། རྒྱུ་དངོས་སྤྱོད་མཁས་པ་དང༌། འདོད་
པ་ཆུང་བ། བཅོས་ལྷད་མེད་པ། བློ་རྩ་བརྟན་པོ་ཡོད་པས་སྙན་གྲགས་ཀུན་ཏུ་ཁྱབ་བོ། །ཁོ་པ་
བསོད་སྙོམས་སློང་བར་འགྲོ་རྒྱུའི་བང་རིམ་འཁོར་སྐབས་རྟག་ཏུ་རང་གི་སྤུན་མཆེད་ཀྱི་ཁྱིམ་དུ་
འགྲོ་སྲོལ་གདའ། དེའི་ཚེ་ཉེ་འགྲམ་གྱི་གྲོང་ཁྱེར་མཉན་ཡོད་དུ་ཁྱིམ་བདག་མགོན་མེད་ཟས་སྦྱིན་
དང་སློབ་མ་གཞན་གྱིས་སྦྱིན་པ་རྒྱ་ཆེར་བཏང་པ་དང་། ཡུལ་ཀོ་ས་ལའི་རྒྱལ་པོ་གསལ་རྒྱལ་གྱིས་
འགྲན་ཟླ་བྲལ་བའི་སྦྱིན་པ་བཏང་ནའང་ཏིསྶཱས་མཉན་ཡོད་དུ་མ་ཕྱིན།
ཉིན་ཞིག་དགེ་འདུན་རྣམས་ཀྱིས་ཁོ་པའི་སྐོར་གླེང་བཞིན། དགེ་སློང་ནིགྷམ ཏིསྶཱས་བྲེལ་
འཚུབ་ངང་དོ་ཁུར་ཆེན་པོས་ཁོ་པའི་སྤུན་མཆེད་དང་ཧ་ཅང་ཉེ་པོ་བྱས་ཏེ་སྡོད་ཀྱི་འདུག །ཁྱིམ་
བདག་མགོན་མེད་ཟས་སྦྱིན་དང༌། སློབ་མ་གཞན། རྒྱལ་པོ་གསལ་རྒྱལ་བཅས་ཀྱིས་སྦྱིན་པ་གྱ་ནོམ་
པ་བྱིན་ནའང་ཁོ་པས་དེ་གར་རྩ་བ་ནས་ཡོང་གི་མི་འདུག །ཅེས་ཞུས། སངས་རྒྱས་ཀྱིས་ཎི་གྷམ་
ཏིསྶཱ་གམ་དུ་བོས་ནས། དགེ་སློང་། དགེ་འདུན་རྣམས་ཀྱིས་གསུངས་པ་བདེན་ནམ་ཞེས་བཀའ་
འདྲི་གནང༌། ཏིསྨྲས། སློབ་དཔོན་མཆོག །བདག་གི་སྤུན་མཆེད་ཚོ་དང་ཉེ་པོར་སྡོད་ཀྱི་འདུག །
ཟེར་བ་མི་བདེན། ངས་སྤུན་མཆེད་ཚོའི་དྲུང་ནས་ང་རང་ལ་དགོས་ངེས་ཀྱི་བསོད་སྙོམས་བསླངས་
ཏེ༑ བསོད་སྙོམས་སློང་དོན་ཅི་ཡིན་བསམ་བློ་བཏང་ནས་དགོན་པར་ལོག་གི་མེད། ཅེས་ཞུས། དེ་
ལ་སངས་རྒྱས་ཀྱིས་ཁོ་པའི་འདུན་པའམ་ཀུན་སློང་མཁྱེན་ཏེ། ལེགས་སོ། །ལེགས་སོ་རིགས་ཀྱི་
བུ་ཞེས་བསྔགས་པར་མཛད་དེ། འདི་སྐད་གསུངས་སོ། །དགེ་སློང་དག །ང་ལྟ་བུའི་དགེ་རྒན་ཞིག་
ཐོབ་པས་ཁྱེད་ཅག་གིས་རྒྱུ་དངོས་སྤྱོད་མཁས་པ་བྱ་དགོས། སྤྱོད་མཁས་པའམ་ཆོག་ཤེས་པ་ནི་
ངའི་བསམ་དོན་དང་ངའི་གཤིས་ལུགས་ཡིན་ནོ། ཞེས་གསུངས། དགེ་སློང་དག་གིས་ཞུས་པར་
ལན་འདེབས་ཆེད་སངས་རྒྱས་ཀྱིས་སྒྲུང་འདི་བཀའ་སྩལ་ཏོ།།
སྐབས་ཤིག་ན་གངྒཱའི་ཆུ་རྒྱུད་ཀྱི་ཧི་མ་ལ་ཡའི་ཡུལ་ཞིག་ཏུ་སེ་ཡབ་སྡོང་པོའི་ནགས་གསེབ་
ཅིག་གི་ནང་ནེ་ཙོ་སྟོང་ཕྲག་མང་པོ་གནས་བཅས་ཏེ་གདའ། དེ་དག་ལས་ནེ་ཙོའི་རྒྱལ་པོ་དེས་རྩི་
ཤིང་སྐམ་ནས་ཤིང་འབྲས་མི་སྐྱེ་བའི་སྐབས་ལོ་མའམ་ཤིང་ལྤགས་སོགས་གང་རྙེད་པ་ཟ་བ་དང་
གངྒཱའི་ཆུ་འཐུང་བཞིན། འདོད་པ་ཚིམས་ནས་སྐྱིད་པོའི་ངང་སྡོད་ཀྱི་ཡོད། ངོ་ཐོག་ཏུ་ཁོ་པ་འདོད་
པ་ཚིམས་ནས་སྐྱིད་པོའི་ངང་བསྡད་པའི་མཐུ་ལས་བརྒྱ་བྱིན་གྱི་ས་གཡོ་བར་བྱས་སོ། །དེ་ནས་
བརྒྱ་བྱིན་གྱིས་ནེ་ཙོའི་རྒྱལ་པོ་དེ་འདོད་པ་ཚིམས་ནས་ཧ་ཅང་སྐྱིད་པོ་ཡོད་པ་ཤེས་འཕྲལ་དེ་གར་
བསྐྱོད་དེ་ཤིང་ནགས་ཡོངས་རྫོགས་ལྗང་ཐིང་ངེར་ལྟ་བས་མི་ངོམས་པ་ཞིག་ཏུ་བསྒྱུར་ཏོ། །སངས་
རྒྱས་ཀྱིས་དགེ་སློང་དེའི་སྔོན་གྱི་སྐྱེ་བའི་ནང་ཁོ་པས་ཆོག་ཤེས་བསྟེན་ནས་སྐྱིད་པོའི་ངང་གནས་
པའི་མཐུ་ལས་ད་ཆ་ཁོ་པ་ཐར་པའི་ཕྱོགས་ལས་ནམ་ཡང་མི་ལྟུང་ངོ་ཞེས་གསུངས།
བསྟན་དོན། དགེ་སློང་དེ་གནས་ལུགས་དོན་དུ་གཉེར་མཁན་ཞིག་ཡིན་སྟབས། བག་མེད་པ་
ལ་འཇིགས་པར་བལྟས་སོ། །དེའི་ཕྱིར་ཉམས་རྟོགས་ཀྱི་ཡོན་ཏན་སྐྱེས་པ་ལས་ནམ་ཡང་མི་ཉམས་
པར། ཐར་པའི་ས་ལ་ཉེ་བར་སླེབས་ཏེ་གཡོ་བ་མེད་པར་བརྩོན་འགྲུས་བསྟེན་ནོ།།
འགྲེལ་པ། ཐར་པ་ཞེས་པ་ནི་སངས་རྒྱས་ཀྱིས། དགེ་སློང་དག །དེ་ལ་མ་སྐྱེས་པ་དང༌། མ་
འགག་པ། མི་གནས་པ་མཆིས་སོ། །གང་དུ་མ་སྐྱེས་པ་དང༌། མ་འགག་པ། མི་གནས་པ་མེད་
པ་དེར་སྐྱེ་བ་དང༌། འགག་པ། གནས་པའི་ཆོས་ཉིད་ལས་འདས་པ་མེད་དོ། །དེས་ན་སྐྱེ་བ་དང༌།
འགག་པ། གནས་པ་ལས་ཐར་པ་ཡོད་དོ་ཞེས་གསུངས་སོ། །འདི་དབྱིངས་སུ་འབྱུང་བ་སྟེ་ས་ཆུ་
མེ་རླུང་བཞི་ལ་ཚུགས་མེད་དོ། །རིང་པོ་དང་ཐུང་ངུ་། ཕྲ་བ་དང་རགས་པ། སྡུག་པ་དང་མི་སྡུག་པ།
ངན་པ་དང་བཟང་པོ། མིང་དང་གཟུགས་སོགས་ཚང་མ་འཇིག་པར་གྱུར་ཏེ། གླིང་འདིའམ་གཞན།
འགྲོ་བ་དང༌།འོང་བ། འགྲོང་པོར་གནས་པ། སྐྱེ་བའམ་འཆི་བ། དབང་པོའི་ཡུལ་སོགས་མི་རྙེད་དོ། །
དེའི་ཕྱིར་ཐར་པ་ཞེས་པའི་འགག་པའི་ཚིག་གི་ཐོག་ནས་བཀྲལ་སྟབས། མང་པོས་དེ་དགག་པར་
བལྟ་ཞིང་ཐ་སྙད་པའི་བདག་ཀྱང་འགོག་པར་གོ་དོན་ལོག་པར་བཀྲལ། ཐར་པ་ཞེས་པས་དེ་ལྟའི་
བདག་འགོག་པ་མིན་ཏེ། དེ་ལྟའི་བདག་དགག་བྱ་མ་ཡིན་ནོ།།
བག་ཡོད་ཀྱི་སྡེ་ཚན་ཏེ། ལེའུ་གཉིས་པའོ།།

ལེའུ་གསུམ་པ།

སེམས་ཀྱི་སྡེ་ཚན།
མཁས་པས་བློ་ནི་བསྲང་བར་བྱ།
༣ (༡) ཚེ་དང་ལྡན་པ་མེགྷིཡའི་སྒྲུང་།
སངས་རྒྱས་བཅོམ་ལྡན་འདས་ནྰ་ལི་ཡའི་རི་བོར་བཞུགས་པའི་ཚེ། ཚེ་དང་ལྡན་པ་མེགྷིཡར་
ཚིགས་སུ་བཅད་པ་འདི་དག་གསུངས་སོ།།
སེམས་ནི་གཡོ་ཞིང་འཁྱུག་པ་དང༌། །བསྲུང་བར་དཀའ་ཞིང་ཞི་དཀའ་སྟེ།།
མདའ་མཁན་མདའ་མོ་བྱེད་པ་བཞིན། །བློ་དང་ལྡན་པས་བསྲང་བར་བྱ༎
ཆུ་ཡི་ཁྱིམ་དུ་སྐྱེས་པའི་ཉ། །ཐང་ལ་འཕང་བ་ཇི་བཞིན་དུ།།
བདུད་ཀྱི་ཡུལ་ས་བསྐྱུར་བ་ལ། །སེམས་འདི་ཡོངས་སུ་འདར་བ་གྱུར།།
གླེང་གཞི། སྐབས་ཤིག་ན་ཚེ་དང་ལྡན་པ་མེགྷིཡའི་སེམས་འདོད་ཆགས་དང༌། ཞེ་སྡང་། གཏི་མུག་
གསུམ་གྱིས་ཡོངས་སུ་ཟིན་ཏེ་ཤིང་འབྲས་ཨ་མྲའི་གླིང་ཁ་ཞིག་གི་ནང་སྒོམ་སྒྲུབ་ཉམས་ལེན་ལ་
གཞོལ་ཀྱང་སེམས་རྣལ་དུ་ཕབ་མ་ཐུབ་སྟབས་སངས་རྒྱས་ཀྱི་དྲུང་དུ་ཕྱིར་ལོག་གོ།སངས་རྒྱས་ཀྱི་
ཞལ་ནས། མེགྷིཡ། ཁྱོད་ཀྱིས་ཉེས་པ་ཆེན་པོ་བགྱིས་སོ། ད་ལྟ་ང་གཅིག་པུ་ཡིན་པས། དགེ་འདུན་
གཞན་འགའ་མ་ཡོང་བར་ཁྱོད་དེ་གར་སྒུགས་ཤིག །ཅེས་སྨྲས་ཀྱང་། ཁྱོད་ཀྱིས་ངའི་ཁ་ལ་མ་ཉན་
པར་སོ་སོའི་ལམ་དུ་ཆས། རབ་བྱུང་ཞིག་ཡིན་ཕྱིན། ང་གཅིག་པུར་བཞག་སྟེ་ལམ་དུ་འགྲོ་མི་ཉན།
རབ་བྱུང་ཚོས་རྣམ་རྟོག་གི་གཞན་དབང་དུ་འགྲོ་མི་ཉན། དེ་ཅིའི་ཕྱིར་ཞེ་ན། རྣམ་རྟོག་དག་འགྱུར་
སྐྱེན་པས། རང་ཉིད་དེའི་གཞན་དབང་དུ་མ་སོང་བར་དེ་རང་གི་དབང་དུ་སོང་བ་དགོས་སོ། ཞེས་
བཀའ་སྩལ་ཏོ༎
ཚིགས་སུ་བཅད་པ་འདི་གསུངས་མ་ཐག་ཚེ་དང་ལྡན་པ་མེགྷིཡར་རྒྱུན་ཞུགས་ཀྱི་འབྲས་བུ་
ཐོབ་པ་དང་དགེ་འདུན་གཞན་མང་པོར་སྦྱོར་ལམ་དང་མཐོང་ལམ་ཐོབ་བོ ༎
བསྟན་དོན། ཆོས་ཀྱི་ཚིགས་སུ་བཅད་པའི་ནང་མདའ་མཁན་གྱི་རྩལ་དཔེར་བྱས་པ་མང༌།
མདའ་མཁན་གྱིས་རྒྱུག་པ་ཕལ་པ་ཞིག་ཕུལ་བྱུང་གི་མདའ་ཞིག་ཏུ་བསྒྱུར་བའི་ཚུལ་དེ་བཅོམ་ལྡན་
འདས་ཀྱིས་གཟིགས་ནས། སེམས་སྦྱོང་བའམ་འདུལ་བ་ནི་ཚུལ་དེ་མཚུངས་པར་གསུངས། ཚིགས་
སུ་བཅད་པ་འདིའི་ནང༌། མདའ་མཁན་གྱིས་མདའ་མོ་ཇི་ལྟར་བསྲང་བ་ལྟར་མཁས་པ་རྣམས་ཀྱིས་
བསྲུང་བར་དཀའ་བའི་སེམས་དེ་བསྲང་བར་བྱེད་པ་བསྟན་ནོ།།
བསྟན་དོན། བདུད་ཀྱི་ས་(མི་དགེ་བའི་སེམས་) སྤོང་བར་འབད་པ་ན། ཆུ་ནང་ནས་བཏོན་
ཏེ་སྐམ་སར་བཞག་པའི་ཉ་མོ་ཞིག་ལྟར་སེམས་གཡོ་བ་སྟེ་འདར་བར་བྱེད་དོ།།
འགྲེལ་པ། ཅིཏྟ་ཞེས་པའི་ཐ་སྙད་དེ་ཡོངས་གྲགས་སུ་སེམས་སམ་རྣམ་པར་ཤེས་པ་ལ་
བསྒྱུར་ཞིང་། རྙོག་འཛིངས་ཆེ་བའི་མིའི་འཕྲུལ་ཆས་ཀྱི་ཆ་ཤས་ལས་ཆེས་གལ་འགངས་ཆེ་བའི་
བྱེད་པོ་གཙོ་བོ་དེ་ཡིན། གཞན་ཡང་དེ་ལ་སེམས་ཀྱི་གནས་སྟངས་ཞེས་སྒྱུར་བ་དང༌། ཡང་སེམས་
ཚོར་གྱི་གནས་སྟངས་ཞེས་སྒྱུར་བའང་གདའ། དྲི་མས་སྦག་པའམ་དྲི་བ་དང་བྲལ་བ་བྱ་རྒྱུ་ནི་
སེམས་དེ་ཉིད་ཡིན་ཅིང༌།ང་ཚོའི་དགྲ་བོ་ངོ་མ་དེ་ཡིན་ལ་གྲོགས་པོའང་དེའོ། །ཅིཏྟའམ་སེམས་ཞེས་
པ་ནི་ནུབ་ཕྱོགས་པའི་བློ་ངོར་(རྟག་པའི་བདག་ཉིད་ཅན་གྱི་)རྣམ་ཤེས་ཞེས་པ་དེར་སྣང༌། འོན་ཀྱང་
ནང་ཆོས་ནང་དེ་ལྟའི་རྟག་པའི་རྣམ་ཤེས་མི་བཞེད་པར། སེམས་ཚོར་གྱི་གནས་སྟངས་དང་བསྟུན་
ནས་མར་མེ་བཞིན་དུ་འགྱུར་བའི་ཆོས་ཅན་ཅན་ཞིག་ཏུ་བཞེད། སྐབས་རེ་སེམས་ཚོར་རྣམས་དྲག་
ཏུ་འཁྲུགས་ཀྱང་སེམས་ཞི་བར་གནས་པས། ཅིཏྟ་ཞེས་པ་ཁམས་གཤིས་སུའང་སྒྱུར། ནང་ཆོས་
ཐོག་རྩོམ་པ་པོ་ཚོ་འཁྲུལ་ནས་དེ་ལ་སེམས་སམ་རྣམ་པར་ཤེས་པ་ཞེས་བརྗོད་ཀྱི་ཡོད། འོན་ཏེ་
དེའི་དོན་ནི་ཡུལ་རྟོགས་པའི་སེམས་ཀྱི་བརྒྱུད་རིམ་ལ་མིན་པར་སེམས་འགུལ་ཐེབས་པའི་ཕྱོགས་
ལ་གོ་བ་ཡིན། གཉིད་མཐུག་པོ་ཁུག་སྟེ་རྨི་ལམ་མེད་པའི་སྐབས། གང་ཟག་དེས་ཧ་ལམ་མངོན་དུ་
མ་འགྱུར་བའི་སེམས་ཀྱི་གནས་སྟངས་ཤིག་མྱོང་ཞིང་། དེ་ནི་མངལ་དང་འཆི་བའི་གནས་སྐབས་
ཀྱི་མྱོང་བ་དང་གཉིས་སུ་མེད། དེ་ལྟའི་སེམས་ཀྱི་གནས་སྟངས་ལ་ནང་པའི་གཞུང་ནང་གཉུག་མའི་
སེམས་ཞེས་རང་ཆས་སུ་གྲུབ་པའི་སེམས་ཀྱི་གནས་སྟངས་ཤིག་ཡིན། སྐད་ཅིག་རེ་རེ་བཞིན་སྐྱེ་
འཇིག་བྱེད་ཅིང༌། ཆུ་རྒྱུན་ལྟར་སྐད་ཅིག་སྔ་ཕྱི་གཉིས་གཅིག་ཏུ་མི་གནས། དེ་ལྟའི་གནས་སྟངས་
དེ་ང་ཚོས་གཉིད་མཐུག་པོ་ཁུག་པའི་སྐབས་ཙམ་མིན་པར་སད་པའི་སྐབས་སུའང་མྱོང་ཞིང༌།
ང་ཚོའི་མི་ཚེའི་ནང་སེམས་ཀྱི་གནས་སྟངས་གཞན་ལས་འདི་མང་བ་མྱོང་བས། གཉུག་མའི་
སེམས་འདི་སེམས་ཀྱི་རང་བཞིན་གྱི་གནས་སྟངས་ཆགས་སོ།།
མཁས་པ་འགའ་ཞིག་གིས་གཉུག་མའི་སེམས་འདི་བག་ལ་ཉལ་བའི་སེམས་སུ་ངོས་འཛིན་
བྱེད། ལྟ་གྲུབ་ཀྱི་ཚིག་མཛོད་ལ་གཞིགས་ན། ལྟ་གྲུབ་སྨྲ་བ་དང་སེམས་ཁམས་རིག་པ་བ་རྣམས་
ཀྱིས་བཤད་པ་ལྟར། བག་ལ་ཉལ་བའི་སེམས་ནི་སེམས་ཀྱི་ཆ་ལས་རེག་ཚོར་སྐྱེད་སའི་འོག་
ཏུ་གནས་པར་འདོད། ནུབ་ཕྱོགས་པའི་སེམས་ཁམས་རིག་པ་བ་རྣམས་ཀྱིས་བག་ལ་ཉལ་བའི་
སེམས་དང་སེམས་གཉིས་ལྷན་ཅིག་ཏུ་གནས་པར་བསམས།
འོན་ཀྱང་གཉུག་མའི་སེམས་འདི་བག་ལ་ཉལ་བ་མིན་ཞིང་། འདིས་ཨེ་ཧྥ་ཌབ་ལུ་མེ་ཡཱར་
(F.W. Myer) གྱིས་བཤད་པའི་མངོན་པར་འདུ་མི་ཤེས་པའི་སེམས་དང་མི་མཐུན་ནོ།
གཉུག་མའི་སེམས་ཞེས་བརྗོད་དོན་ཡང་གང་ཟག་ཅིག་གི་སེམས་རྒྱུད་དུ་རང་བཞིན་དུ་གྱུར་
པའི་སེམས་ཀྱི་གནས་ཆ་ཞིག་ཡིན། དེས་ན་དབྱིན་སྐད་ནང་སེམས་རྒྱུད་ནི་གཉུག་མའི་སེམས་ཀྱི་
སྐད་དོད་དུ་བཤད་དོ། །འོན་ཏེ་དེ་ལ་སེམས་ཀྱི་གནས་ཆ་ཞེས་སྐྱུར་ན་ཉེ་བར་སྣང་ངོ་༎
གཉུག་མའི་སེམས་ནི་ཕྱིའི་བསྐུལ་བྱེད་ཀྱིས་བར་མ་ཆོད་པ་དེ་སྲིད་དུ་གང་ཟག་ཅིག་གིས་
རྟག་ཏུ་མྱོང་བར་འགྱུར་ཞིང༌། དབང་ཤེས་མངོན་དུ་གྱུར་པ་དང་འགག་པར་བྱེད། དཔེར་ན། མིག་
ཤེས་མངོན་དུ་གྱུར་པའི་ཚེ་གཉུག་མའི་སེམས་འདི་འགགས་ནས་དེ་མ་ཐག་དབང་ཤེས་དེས་རང་
ཡུལ་གཟུགས་འཛིན་པར་བྱེད་ཀྱང་དེ་ལ་ངེས་པ་འདྲེན་མི་ནུས། ཡུལ་དེ་བཟུང་བའི་མཇུག་ཐོག་ཏུ་
ཡིད་ཤེས་ཤིག་སྐྱེས་ཏེ་དེ་ལ་རྟོག་དཔྱོད་བྱེད། དེའི་རྗེས་ཡུལ་དེར་ངེས་པ་འདྲེན་པའི་བློ་ཞིག་སྐྱེ།
དེ་ནས་སེམས་ཁམས་ཀྱི་ཐད་ནས་ཧ་ཅང་གལ་ཆེ་བའི་རིམ་པ་སྟེ་ཡུལ་ལམ་བྱ་བ་གང་ཞིག་བཟང་
ངན་སྤུ་རིས་འབྱེད་པའི་ཤེས་པའམ་འདུ་ཤེས་མངོན་དུ་འགྱུར། རིམ་པ་དེའི་སྐབས་ལས་གསོག་
པར་བྱེད་དོ༎
ཅི་སྟེ་འདུ་ཤེས་ཚུལ་བཞིན་བསྟེན་ན། བཟང་པོར་འགྱུར་བ་དང༌། ལོག་པར་བསྟེན་ན་ངན་
པར་འགྱུར་རོ། །བློའི་ཡུལ་དེ་དགོས་མཁོ་ཡོད་མེད་ལ་མ་ལྟོས་པར། སྤུ་རིས་འབྱེད་པའི་ཚུལ་ལམ་
འདུ་ཤེས་འཛིན་སྟངས་ཀྱི་ཐོག་ནས་བཟང་ངན་དུ་འགྱུར་སྲིད་པ་ཡིན། དཔེར་ན། དགྲ་བོ་ཞིག་དང་
ཕྲད་པ་ན། ཁོང་ཁྲོ་ངང་གིས་མངོན་དུ་འགྱུར། དེ་ལས་ལྡོག་སྟེ། མཁས་པས་རང་ཚོད་ཟིན་ཏེ་དེར་
བརྩེ་བའི་བསམ་བློ་སྐྱེ་ཐབས་བྱེད། དེའི་ཕྱིར་བཅོམ་ལྡན་འདས་ཀྱི་ཞལ་ནས།
བདག་ཉིད་བདག་གི་མགོན་ཡིན་ལ། །བདག་ཉིད་བདག་གི་དགྲ་ཡང་ཡིན།
ལེགས་དང་ངན་པ་བྱས་པ་ལ། །བདག་ཉིད་བདག་གི་དཔང་པོ་ཡིན།།
གཞན་ལྟ་སུ་ཞིག་མགོན་དུ་འགྱུར༎
ཞེས་བཀའ་སྩལ་བའི་གནད་ཀྱང་འདི་ཡིན་ཅིང༌། ཁོར་ཡུག་དང༌། གནས་སྟངས། རྒྱུན་ལྡན་གྱི་
བསམ་ཕྱོགས། བསམ་བློའི་རྐྱེན་སོགས་ཀྱི་ཐད་ལའང་དོན་དངོས་དེ་ལྟར་ལས་མ་འདས། གནས་
སྟངས་དེ་ལྟའི་སྐབས་འདུན་སེམས་རང་དབང་དུ་བཀོལ་མི་ཐུབ། འོན་ཏེ་ཕྱིའི་རྐྱེན་རྣམས་དབང་དུ་
བསྡུས་ནས་སོ་སོའི་འདུན་སེམས་རང་དབང་དུ་སྤྱད་པ་ན་བསམ་བློ་བཟང་ངན་སྐྲུན་ཐུབ་རྒྱུ་སྲིད།
ཕྱི་རོལ་གྱི་བསྐུལ་བྱེད་རྣམས་རྒྱུ་རྐྱེན་ཡིན་མོད། མཐར་འབྲས་བུ་ཇི་ལྟར་མྱོང་མིན་ནི་ཐད་ཀར་རང་
ཉིད་ལ་རག་ལས་སོ།།
ཇབན་(Javana) ཞེས་པའི་སྐད་དོད་འཇུག་པོ་ཞིག་རྙེད་རྒྱུ་ཧ་ཅང་དཀའ། འགའ་ཞིག་
གིས་ཚོར་ཤེས་ཞེས་བསམ་ཚུལ་བཏོན་ཅིང༌། གཞན་འགས་སེམས་ཀྱི་གཡོ་འགུལ་དེའི་སྐད་དོད་
དུ་འདོད། སྔ་མ་དེ་ཕྱི་མ་ལས་ཐ་སྙད་ཨ་མའི་དོན་དང་ཉེ་བར་སྣང༌། འདིར་པཱ་ལི་ཐ་སྙད་དེ་རང་སོར་
སྤྱད་ཡོད།
ཇབན་ཞེས་པའི་ཐ་སྙད་ཀྱི་ཚིག་གི་དོན་ནི་སེམས་ཀྱི་གཡོ་འགུལ་ལམ་རྒྱུ་བ་ལ་གོ །དེ་ཅིའི་
ཕྱིར་ཞེ་ན། བསམ་བློའི་རྒྱུད་རིམ་ནང་དེ་ལྟའི་ཇབན་ཞེས་པ་དེ་ཤེས་པ་སྐད་ཅིག་བདུན་ལ་གཡོ་
བ་སྟེ་ཁྱབ་ཅིང༌། འཆི་བའི་ཚེ་ཡུལ་ཐ་མི་དད་པའི་ཤེས་པ་སྐད་ཅིག་ལྔ་ལ་ཁྱབ། སྐད་ཅིག་སྔ་ཕྱི་
ཐམས་ཅད་སྐབས་མངོན་དུ་གྱུར་པའི་ཤེས་པ་རྣམས་རིགས་འདྲ་ནའང་ནུས་པ་མི་འདྲའོ།།
བྱ་རྫོགས་སྐད་ཅིག་མ་གཅིག་གི་བསམ་བློའི་རྒྱུད་རིམ་ཧྲིལ་པོ་ནི་དུས་ཚོད་ཧ་ཅང་ཐུང་ཐུང་
ཞིག་ནང་རྫོགས་ཤིང་མཐར་སྐད་ཅིག་གཉིས་རྒྱུན་གནས་པར་བྱེད། དེས་ན་རྒྱུད་རིམ་ཆ་ཚང་བ་
གཅིག་ནི་སྐད་ཅིག་མ་བཅུ་བདུན་ནང་རྫོགས་པར་འགྱུར། འདི་ནི་ཤེས་པ་བྱེ་བྲག་པ་ཞིག་གིས་རང་
ཡུལ་ལ་འཇུག་པའི་རྒྱུད་རིམ་ལ་བརྟག་པའོ།། ནང་པའི་གཞུང་ནང་། ནང་སེམས་ཀྱི་ཉམས་རྟོགས་
ཀྱི་གྲུབ་འབྲས་དོན་དུ་གཉེར་བའི་གལ་ཆེའི་གྲུབ་ཆ་ཞིག་ནི་སེམས་ཀྱི་རང་བཞིན་ངོ་མ་གང་ཡིན་
པར་དེར་བློ་གཏད་དེ་བརྟག་དཔྱད་བྱ་རྒྱུ་དེ་ཡིན།
སེམས་ནི་ཧ་ཅང་རྙོག་འཛིངས་ཆེ་བ་དང་ཕྲ་བས་ཐ་ན་དེང་དུས་ཀྱི་ཚན་རིག་གིས་ཀྱང་དེའི་
རང་བཞིན་དངོས་དེར་བརྟག་དཔྱད་ཐུབ་མེད། འོན་ཀྱང་སངས་རྒྱས་ཀྱིས་གང་གི་སེམས་རྒྱུད་
སྨིན་པར་མཛད་དེ་དེའི་རང་བཞིན་ངོ་མ་དེ་རྟོགས་སོ། །སེམས་རྒྱུད་སྨིན་པས་ཏིང་ངེ་འཛིན་འཐོབ་
པར་བྱེད། དེས་ན། སེམས་རྒྱུད་སྨིན་པ་དེ་འཇིག་རྟེན་ལས་འདས་པའི་ཡོན་ཏན་གྱི་སླད་དུ་སླ་པོར
བཀོལ་ཐུབ། འོན་ཏེ་དེ་ལྟའི་གོ་འཕང་ལས་སླ་པོར་མི་འཐོབ། སེམས་ནི་ཡུལ་གཅིག་གི་སྟེང་དུ་མི་
གནས་རྟག་ཏུ་གཡོ་བར་བྱེད་པས། སེམས་འདུལ་ཐབས་བྱེད་སྐབས། དེ་ནི་ཆུ་ནང་ནས་བཏོན་ཏེ
སྐམ་སར་བཞག་པའི་ཉ་ཞིག་ལྟར་གཡོ་བར་བྱེད། རྒྱུ་མཚན་དེའི་ཕྱིར་སེམས་འདུལ་རྒྱུར་འབད་
བརྩོན་ལྷོད་མེད་དགོས་སོ།།
སྡོམ་སེམས་ཀྱིས་བདེ་བ་སྦྱིན།
༣ (༢) དགེ་འདུན་ཆེ་གེ་མོ་ཞིག་གི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། དགེ་འདུན་ཞིག་ལ་
ཚིགས་སུ་བཅད་པ་འདི་གསུངས་སོ།།
བཟུང་བར་དཀའ་ཞིང་ཡང་བ་དང༌། །གང་དུ་དགའ་བར་འགྲོ་བ་ཡི།།
སེམས་འདུལ་བ་ནི་ལེགས་པ་སྟེ། །སེམས་དུལ་བ་ཡིས་བདེ་བ་འདྲེན།།
གླེང་གཞི། སྐབས་ཤིག་ལ་དགེ་འདུན་དྲུག་ཅུར་སངས་རྒྱས་ཀྱི་དྲུང་ནས་སྒོམ་ཐབས་ཤིག་ཐོབ་པའི་
རྗེས་རི་བོ་ཞིག་གི་འདབས་སུ་ཆགས་པའི་མཏིཀ་(Matika) གྲོང་གསེབ་ཏུ་བསྐྱོད། དེར་གྲོང་
གསེབ་དེའི་འགོ་དཔོན་གྱི་ཨ་མ་མཏིཀ མཱཏཱ་(Matikamata) ཡིས་དགེ་འདུན་རྣམས་ལ་བསོད་
སྙོམས་ཕུལ་ཏེ་ཁོང་ཚོའི་ཆེད་དུ་དགོན་པ་ཞིག་ཀྱང་བཞེངས་པས། དགེ་འདུན་རྣམས་ལ་ཆར་དུས་
སྐབས་སྡོད་གནས་ཤིག་བྱུང་ངོ༌། །ཉིན་ཞིག་ཁོ་མོས་དགེ་འདུན་རྣམས་ལ་སྒོམ་ཉམས་ལེན་བྱ་ཚུལ་
སློབ་ཁྲིད་གནང་དུ་གསོལ་ཞེས་ཞུས་པས། ལུས་ཀྱི་ཆ་ཤས་སུམ་ཅུ་སོ་གཉིས་ཐོག་སྒོམ་རྒྱག་ཚུལ་
བསླབས་པས། ལུས་རྒུད་པ་དང་འཇིག་པའི་རང་བཞིན་རྟོགས་པར་འགྱུར། དེ་ནས་མཏིཀ མཱཏཱས་
བརྩོན་པ་ཆེན་པོས་ཉམས་ལེན་ལ་ཞུགས་པས་ལམ་གསུམ་དང་འབྲས་བུ་གསུམ་ཐོབ་པ་དང་དུས་
མཚུངས་ཆོས་རབ་ཏུ་རྣམ་འབྱེད་ཀྱི་ཤེས་རབ་དང་འཇིག་རྟེན་ལས་འདས་པའི་ནུས་པ་ཐོབ་བོ། །
འོན་ཏེ་དགེ་འདུན་རྣམས་ལ་དེའི་ཚེ་འབྲས་བུ་དེ་ལྟར་མ་ཐོབ་བོ༎
ལམ་དང་འབྲས་བུའི་བདེ་བ་ལས་ལྡང་སྟེ། མཏིཀ མཱཏཱས་དགེ་འདུན་དེ་དག་ལ་བལྟས་པ་
ཁོང་ཚོར་ལམ་དང་འབྲས་བུ་ཅི་ཡང་མ་ཐོབ་པ་ཤེས། འོན་ཏེ་ཁོང་ཚོར་དགྲ་བཅོམ་པའི་གོ་འཕང་
མངོན་དུ་བྱེད་པའི་ནུས་པ་ཡོད་ཀྱང་ཟས་དུས་ཐོག་ཏུ་དགོས་པ་མཐོང༌། དེར་བརྟེན་ཁོ་མོས་དགེ་
འདུན་རྣམས་ལ་ཟས་ལེགས་པར་གྲ་སྒྲིག་བྱས། ཟས་དུས་ཐོག་ཏུ་ཐོབ་པ་དང་ཡང་དག་པའི་རྩོལ་
བ་བསྟེན་པ་བརྒྱུད་ཡང་དག་པའི་ཏིང་ངེ་འཛིན་རྒྱུད་ལ་སྐྱེས་ནས་མཐར་དགེ་འདུན་རྣམས་ལ་དགྲ་
བཅོམ་པའི་གོ་འཕང་ཐོབ་་བོ།།
ཆར་དུས་ཡོལ་བའི་རྗེས་དགེ་འདུན་རྣམས་སངས་རྒྱས་བཅོམ་ལྡན་འདས་གང་དུ་བཞུགས་
པའི་རྒྱལ་བྱེད་ཚལ་གྱི་དགོན་དུ་བདེ་ཐང་ངང་ཕྱིར་ལོག་སྟེ་ཟས་སོགས་གང་ཅིར་སེམས་ཁྲལ་རྩ་
བ་ནས་མ་བྱུང་ཞེས་སངས་རྒྱས་ཀྱི་སྙན་དུ་གསོལ། ད་དུང་མཏིཀ མཱཏཱས་ཁོང་ཚོའི་གནས་སྟངས་
ཤེས་ཏེ་ཟས་ལེགས་པར་གྲ་སྒྲིག་བྱས་ཏེ་གནང་བྱུང་ཞེས་ཞུས།
དེའི་ཚེ་དགེ་འདུན་གཞན་ཞིག་གིས་མཏིཀ མཱཏཱའི་སྐོར་ཐོས་འཕྲལ་ཁོ་རང་ཡང་གྲོང་གསེབ་
དེར་འགྲོ་རྒྱུར་ཐག་བཅད། དེའི་ཕྱིར་སངས་རྒྱས་ཀྱི་དྲུང་ནས་སྒོམ་གཞི་ཞིག་ཁྱེར་ནས་གྲོང་གསེབ་
ནང་གི་དགོན་པ་དེར་འབྱོར། དེ་གར་ཁོ་པའི་འདོད་པ་ཇི་བཞིན་ཁྱིམ་པ་དད་ལྡན་མ་ཏ་ཀ མཱཏཱས་
མཐུན་རྐྱེན་ལེགས་པར་སྦྱར། མཏིཀ མཱཏཱ་དངོས་སུ་དགོན་པར་ཡོང་ན་སྙམ་པ་དང་ཁོ་མོས་ཟས་
ཁྱེར་ནས་ཡོང་སྟེ། ཟས་གྲུབ་པའི་རྗེས། གཞན་གྱི་སེམས་ཤེས་སམ་ཞེས་དྲིས་པས། ཁོ་མོས་དྲི་
བར་ལན་ཐད་ཀར་མ་བཏབ་པར། གཞན་སེམས་ཤེས་མཁན་གྱིས་འདི་དང་འདི་ལྟར་བྱེད་ཀྱི་རེད་
ཅེས་བཤད། དེ་ནས་དགེ་འདུན་དེའི་བསམ་པར། ཚེ་འདི་སྣང་གི་སེམས་ཅན་ལྟར། ངས་ཀྱང་བསམ་
བློ་ངན་པའི་དབང་དུ་སོང་ན། ཏན་ཏན་ཁོ་མོས་ཤེས་པར་འགྱུར་སྙམ་སྟེ། འཇིགས་ནས་རྒྱལ་བྱེད་
ཚལ་གྱི་དགོན་དུ་ཕྱིར་ལོག །དེ་ནས་ཁོ་པས། ཁྱིམ་པ་དད་ལྡན་མ་དེས་ངའི་རྒྱུད་ཀྱི་བསམ་བློ་ངན་
པ་དག་ཤེས་ཉེན་ཆེ་བས་ང་མཏིཀ་གྲོང་གསེབ་ནང་འདུག་ཐུབ་པ་མི་འདུག་ཅེས་སངས་རྒྱས་ལ་
ཞུས། སངས་རྒྱས་ཀྱིས་ཁོ་ལ་བྱ་བ་གཅིག་ཁོ་ན་སྟེ་སྡོམ་སེམས་སམ་རང་སེམས་ཚོད་འཛིན་བྱོས་
ཤིག་ཅེས་བསྐུལ། དེའི་ཕྱིར་སླར་གྲོང་གསེབ་ནང་གི་དགོན་པར་བསྐྱོད་དེ་སྒོམ་གྱི་ཡུལ་ཁོ་ན་མ་
གཏོགས་གཞན་ཆོས་གཅིག་ལའང་བསམ་བློ་མ་གཏོང་ཞེས་གསུངས། དེར་བརྟེན་སླར་དགོན་པར་
བསྐྱོད། ཁྱིམ་པ་དད་ལྡན་མས་སྔར་དགེ་འདུན་རྣམས་ལ་བསྙེན་བཀུར་ཞུས་པ་ལྟར་ཁོ་པར་ཞབས་
ཏོག་བསྒྲུབས། དེ་ལ་བརྟེན་ནས་ཁོ་པས་སེམས་ཁྲལ་མེད་པར་སྒོམ་ཉམས་ལེན་ཚུལ་བཞིན་དུ་བྱས་
པས། མཐར་དུས་ཡུན་ཐུང་ངུ་ཞིག་གི་ནང་དགྲ་བཅོམ་པའི་གོ་འཕང་ཐོབ་བོ༎
བསྟན་དོན། སེམས་ནི་ཤིན་ཏུ་ཕྲ་བས་མཐོང་བར་དཀའ་ཞིང༌། གང་ཞིག་འདོད་ཀྱང་དེ་ལ་འཕྲོ་
བར་འགྱུར། མཁས་པས་སེམས་སྲུང་བར་བྱ་ཞིང༌། སེམས་ལེགས་པར་བསྲུངས་པས་བདེ་བ་་བ་སྐྲུན།
འགྲེལ་པ། འདུལ་བར་དཀའ་བ་དང་། དེས་གང་ཞིག་འདོད་ཀྱང་དེ་ལ་འཕྲོ་བར་འགྱུར། འདི་
གཉིས་ནི་སེམས་ཀྱི་ཁྱད་ཆོས་སུ་དྲངས། སེམས་ནི་ཧ་ཅང་མགྱོགས་པས་རྟོགས་པར་དཀའ། ཧ་
ཅང་འཁྱུག་པར་བརྟེན་ཅི་སྟེ་རང་ཉིད་དམིགས་བསལ་གྱི་ཚུལ་ཁྲིམས་རྣམ་པར་དག་པའི་མི་ཞིག་
ཡིན་ན་མ་གཏོགས་སེམས་འདི་སྡོམ་པའམ་འདུལ་མི་ཐུབ། ཚིགས་སུ་བཅད་པ་འདིའི་ནང་བསྟན་
པའི་སེམས་ཀྱི་ཁྱད་ཆོས་གཞན་ནི། གང་ཞིག་འདོད་ཀྱང་དེ་ལ་འཕྲོ་བའི་ནུས་པ་དེ་ཡིན། འདིས་
རྐྱེན་པས་སེམས་ལ་བྱ་ར་བྱེད་རྒྱུ་དེ་ཤིན་ཏུ་དཀའ་བར་གྱུར། ང་ཚོའི་སེམས་ཚོར་ནི་དམུ་རྒོད་དམ་
ཁྲོ་བར་སླ་བའི་བྱ་བའི་རྒྱུད་རིམ་ཞིག་ཡིན་ཅིང༌། དེ་དག་ནི་ང་ཚོས་གང་བྱེད་པ་དེ་མིན། དེར་བརྟེན་
རི་འདུལ་བར་ཤིན་ཏུ་དཀའ། དེ་དག་ངོས་འཛིན་མ་བྱས་ན་རིམ་གྱིས་འགག་པར་འགྱུར་བ་དང༌།
སྟེ་ངོས་འཛིན་བྱས་ན་མགོ་གནོན་ཐུབ་རྒྱུའི་ཚབ་ཏུ་དེ་དག་ལ་སྟོབས་ཤུགས་སྦྱིན་པ་ཡིན། དེས་ན་
དེ་དག་མངོན་དུ་འགྱུར་བའི་ཚེ་ཁུ་སིམ་པར་དོ་སྣང་བྱས་ན་ཞི་བར་འགྱུར། འོན་ཏེ་དེ་དག་ལ་དངོས་
སུ་ཁ་གཏད་ན་འགོག་མི་ཐུབ་བོ ༎
སེམས་སྲུང་བ་ནི་བདེ་བའི་རྒྱུ།
༣ (༣) ཡིད་མ་རངས་པའི་དགེ་འདུན་ཞིག་གི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཡིད་མ་རངས་པའི་
དགེ་འདུན་ཞིག་ལ་ཚིགས་སུ་བཅད་པ་འདི་གསུངས་སོ། །དགེ་འདུན་དེ་ནི་དངུལ་གཉེར་ཞིག་
གི་བུའོ།།
བལྟ་བར་དཀའ་ཞིང་གཡེར་བག་ཆེ། །གང་དུ་དགའ་བར་འགྲོ་བ་ཡི།།
སེམས་བསྲུང་བ་ནི་མཁས་པ་སྟེ། །སེམས་བསྲུང་བ་ཡིས་བདེ་བ་འདྲེན༎
གླེང་གཞི། སངས་རྒྱས་བཅོམ་ལྡན་འདས་མཉན་ཡོད་དུ་བཞུགས་པ་ན། དངུལ་གཉེར་ཞིག་གི་
བུའི་སྒོ་འགྲམ་དུ་བསོད་སྙོམས་སློང་མཁན་བསླབ་པ་རྒན་པ་ཞིག་སླེབས་པར་ཁོ་པས། སློབ་དཔོན་
ལགས། བདག་སྡུག་བསྔལ་ལས་ཐར་བར་འདོད་པས། ཐར་བར་བྱེད་པའི་ལམ་འགའ་ཞིག་བསྟན་
དུ་གསོལ་ཞེས་ཞུས་པས། སློབ་དཔོན་དེས། ཁྱོད་བདེ་བར་སྨོན། ཅི་སྟེ་ཁྱོད་སྡུག་བསྔལ་ལས་
ཐར་བར་འདོད་ན། རབ་བྱུང་རྣམས་ལ་བསོད་སྙོམས་སྦྱིན། བདུན་གཉིས་རེར་ཟས་ཕུལ། ཆར་
དུས་སྐབས་གནས་མལ་གཡོར། ལྷུང་བཟེད་དང་གྲྭ་ཆས་སོགས་ཀྱི་དགོས་མཁོའི་མཐུན་རྐྱེན་སྦྱོར།
ཁྱོད་ཀྱི་རྒྱུ་དངོས་རྣམས་དུམ་བུ་གསུམ་དུ་བགོས་ཏེ། དང་པོ། སོ་སོའི་ཚོང་ལས་ཆེད་དང༌། གཉིས་
པ༑ བུ་ཕྲུག་དང་ཆུང་མའི་ཆེད། གསུམ་པ། བཅོམ་ལྡན་འདས་ཀྱི་རྗེས་འཇུག་རབ་བྱུང་རྣམས་ལ་
བསོད་སྙོམས་ཀྱི་ཆེད་དུ་སྤྱོད་ཅིག་ཅེས་སྨྲས།
དངུལ་གཉེར་གྱི་བུས་ལགས་སོ་ཞུས་ཏེ། ཇི་ལྟ་བ་བཞིན་དུ་བྱས་སོ། །དེ་ནས་སློབ་དཔོན་
དེའི་དྲུང་དུ་བཅར་ནས། སློབ་དཔོན་ལགས། ད་དུང་ངས་བྱེད་དགོས་པ་གཞན་ཅི་ཡོད་དམ་ཞེས་
དྲིས་པས། དཀོན་མཆོག་གསུམ་ལ་སྐྱབས་སུ་སོང་ནས་ཚུལ་ཁྲིམས་ལྔ་སྲུངས་ཤིག་ཅེས་བཀའ་
སྩལ། བུ་དེས་དེ་ལྟར་བགྱིས། །སླར་ངས་བྱེད་དགོས་པ་གཞན་ཅི་ཡོད་དམ་ཞེས་དྲིས་པར། ཚུལ་
ཁྲིམས་བཅུ་སྲུངས་ཤིག་ཅེས་གསུངས་པ་བཞིན་བཅུ་བསྲུངས་སོ། །དེ་ལྟར་བུ་དེས་དགེ་བའི་ལས
བསགས་པའི་མཐུ་ལས་ཁོ་པར་ཨནུཔུབྦཱ་(Anupubba)ཞེས་བོས། །ཁོ་པས་སླར་བདག་གིས་
བྱེད་དགོས་པ་གཞན་ཅི་ཡོད་དམ་ཞེས་དྲིས་པའི་ལན་དུ། སློབ་དཔོན་དེས། ཁྱིམ་ནས་ཁྱིམ་མེད་
པར་རབ་ཏུ་བྱུང་ཞིག་ཅེས་སྨྲས་པ་ལྟར། རབ་ཏུ་བྱུང་ངོ་།།
དེ་ནས་ཁོ་པས་ཆོས་མངོན་པ་ལ་མཁས་པ་ཞིག་དང་འདུལ་བ་ལ་མཁས་པའི་སློབ་དཔོན་
གཉིས་བསྟེན། སྡོམ་པ་ཡོངས་སུ་བླངས་ཟིན་པའི་རྗེས། སློབ་དཔོན་ནམ་མཇལ་ཀྱང༌། ཁོ་པར་
ཆོས་མངོན་པའི་གཞུང་དང་འབྲེལ། སངས་རྒྱས་ཀྱི་ཆོས་ནང་བྱེད་རུང་བ་དེ་གང་ཡིན་དང་། བྱེད་
མི་རུང་བ་དེ་གང་ཡིན་ཞེས་འདྲི་བཞིན་ཡོད། དེ་བཞིན་འདུལ་བའི་སློབ་དཔོན་ནམ་མཇལ་ཀྱང་།
འདུལ་བའི་གཞུང་དང་འབྲེལ། སངས་རྒྱས་ཀྱི་ཆོས་ནང་བྱེད་རུང་བ་དེ་གང་ཡིན་དང་། བྱེད་མི་རུང་
བ་དེ་གང་ཡིན། ཚུལ་དང་མཐུན་པ་གང་ཡིན། ཚུལ་དང་མི་མཐུན་པ་གང་བཞིན་ཞེས་འདྲི་བཞིན་
མཆིས། སྐབས་ཤིག་ལ་ཁོ་པའི་བསམ་པར། ཨ་ཙི། རབ་བྱུང་གི་མི་ཚེ་འདི་ནི་ངལ་དུབ་ཅན་ཞིག་
རེད་འདུག །ངས་སྡུག་བསྔལ་ལས་ཐར་བའི་ཆེད་དུ་རབ་ཏུ་བྱུང་ཡང་འདིར་ཐ་ན་ངའི་རྐང་ལག་རྐྱོང་
སའི་གོ་ས་ཡང་མི་འདུག །དེ་ལས་ཁྱིམ་པའི་རྟེན་དུ་གནས་ན་སྡུག་བསྔལ་ལས་ཐར་བ་སྲིད་པས།
སླར་རང་འཇགས་ཁྱིམ་པའི་རྟེན་དུ་འདུག་དགོས་སྙམ།
སངས་རྒྱས་ཀྱིས། དགེ་སློང༌། ཁྱོད་ཡིད་མ་ཚིམས་སམ། ཞེས་བཀའ་སྩལ་པར། ཁོ་པས།
སློབ་དཔོན་མཆོག །བདག་རབ་ཏུ་བྱུང་བ་དེ་སྡུག་བསྔལ་ལས་ཐར་བའི་ཆེད་དུ་ཡིན། འོན་ཏེ་འདིར་
ཐ་ན་ངའི་ལག་པའང་རྐྱོང་སའི་ས་ཆ་མི་འདུག །དེ་ལས་ང་ཁྱིམ་པ་ཞིག་བྱས་ན་སྡུག་བསྔལ་ལས་
ཐར་བ་སྲིད་དོ་ཞེས་ཞུས་པས། སངས་རྒྱས་ཀྱིས། དགེ་སློང་ཁྱོད་ཀྱིས་ཆོས་སྣེ་གཅིག་སྲུང་ན་
གཞན་ཐམས་ཅད་སྲུང་མི་དགོས་སོ། །ཞེས་བཀའ་སྩལ། ཆོས་སྣེ་གཅིག་དེ་གང་ལགས་ཞུས་པས།
ཁྱོད་ཀྱིས་རང་གི་སེམས་སྲུང་ཐུབ་བམ་ཞེས་བཀའ་གནང་བར། ཐུབ་བོ་ཞེས་ཞུས། དེས་ན་སེམས་
སྲུང་བར་བྱའོ་ཞེས་གསུངས་སོ།།
བསྟན་དོན། སེམས་ནི་གཡོ་ཞིང་འཁྱུག་ལ་ཆེས་མྱུར་བས་ལེགས་པར་ཤེས་རྒྱུ་ཤིན་ཏུ་
དཀའ། གང་ཞིག་འདོད་པའམ་དགའ་བ་དེ་ལ་འཕྲོ་ཞིང༌། དེ་འདུལ་ཐུབ་ན་ཧ་ཅང་བཟང་ཞིང་ཕན་
ཐོགས་ཆེ། བཏུལ་བའི་སེམས་ཀྱིས་བདེ་བ་སྟེར་རོ།།
འགྲེལ་པ། སེམས་ཀྱི་ཁྱད་དུ་འཕགས་པའི་ཁྱད་ཆོས་གཅིག་ནི་མཐོང་བར་དཀའ་ཞིང་
བསམ་གྱིས་མི་ཁྱབ་པའི་ནུས་པ་ལྡན་པ་དང༌། མི་མངོན་པའི་ཐོག་ནས་གང་དུའང་རྒྱུ་ཞིང་བྱ་བྱེད་
༥་ཅད་ལ་སྐུལ་འདེད་དང་སྐུལ་སློང་བྱེད། ཚིགས་སུ་བཅད་པ་འདིའི་ནང་བསྟན་པའི་ཁྱད་ཆོས་
གཞན་ཞིག་ནི་སེམས་ནི་ཤིན་ཏུ་ཕྲ་བས་ན། མཐོང་བར་དཀའ་ཞིང་རྟོགས་དཀའ་བར་གྱུར། གང་
དག་ཤིན་ཏུ་ཕྲ་ཞིང་འཁྱུག་པའི་སེམས་འདི་སྲུང་ནུས་མཁན་རྣམས་ལ་བདེ་བ་འཐོབ་པའི་དོན་
དངོས་འདི་ཚིགས་བཅད་འདིས་བསྟན་ནོ།།
འཆི་བདག་ཞགས་པ་དུལ་བའི་སེམས་ཀྱིས་འཇོམས།
༣ (༤) དགེ་སློང་དགེ་འདུན་འཚོའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། དགེ་སློང་དགེ་འདུན་
འཚོའི་ཚ་བོར་ཚིགས་སུ་བཅད་པ་འདི་གསུངས་སོ།།
རྒྱང་ལ་འགྲོ་ཞིང་གཅིག་པུར་རྒྱུ། །སྡོད་ས་སྦེད་ཅིང་གཟུགས་མེད་པའི།།
སེམས་ནི་གང་གིས་རབ་སྡོམ་པ། །བདུད་ཀྱི་འཆིང་བ་གྲོལ་བར་བྱེད།
གླེང་གཞི། སྐབས་ཤིག་ལ་མཉན་ཡོད་དུ་མིང་ལ་དགེ་འདུན་འཚོ་ཞེས་བྱ་བའི་དགེ་སློང་བསླབ་
པ་རྒན་པ་ཞིག་ཡོད་ཅིང་། ཁོང་གི་གཅེན་མོར་ཕྲུ་གུ་བཙས་པའི་རྗེས་དགེ་སློང་དེའི་མིང་གི་རྗེས་
སུ་བྱས་ཏེ་མིང་ལ་དགེ་འདུན་འཚོ་བྷགིནྱི ཡཱ་(Sangharakkhita Bhagineyya) ཞེས་
བཏགས། མི་རིང་བར་དུས་ཚོད་རན་པོ་ཞིག་ལ་དགེ་འདུན་འཚོ་བྷགིནྱིཡཱ་རབ་ཏུ་བྱུང་ནས། གྲོང་
གསེབ་ཀྱི་དགོན་པ་ཞིག་གི་ནང་སྡོད་རིང་ཁོང་ལ་གྲྭ་ཆས་ཆ་ཚང་གཉིས་བྱུང་བ་ལས་གཅིག་རང་
གི་ཞང་པོ་དགེ་འདུན་འཚོ་ལ་འབུལ་འདོད་བྱུང༌། ཆར་དུས་ཡོལ་བ་དང་ཞང་པོ་མཇལ་བར་བསྐྱོད་
དེ་གུས་བཀུར་ཞུས་རྗེས་གྲྭ་ཆས་གཅིག་ཁོང་ལ་ཕུལ། འོན་ཀྱང་ཞང་པོས་རང་ཉིད་ལ་གྲྭ་ཆས་
འདང་ངེས་ཡོད་ཅེས་མ་བཞེས། ཁོ་པས་ཨུ་ཚུགས་བྱས་ཏེ་ཕུལ་ཀྱང་ཞང་པོས་རྩ་བ་ནས་བཞེས་
མེད། དེས་ན་ལོ་གཞོན་རབ་བྱུང་དེ་སེམས་ཤུགས་ཆག་ནས་ངའི་ཞང་པོས་མཁོ་ཆས་མཉམ་
སྤྱོད་བྱ་རྒྱུར་འདོད་པ་མི་འདུག །དེ་ལས་རབ་བྱུང་གི་མི་ཚེ་བསྐྱུར་ནས་བསྐྱར་དུ་ཁྱིམ་པའི་མི་ཚེ་
བསྐྱལ་ན་དགའ་སྙམ་མོ།།
ལྟ་ཚུལ་དེའི་ཐོག་ནས་ཁོ་པའི་སེམས་གཡེང་བས་ཁྱེར་ཏེ་བསམ་བློ་འདི་ལྟར་འཁོར། རབ་
བྱུང་གི་མི་ཚེ་བློས་བཏང་བའི་རྗེས་གྲྭ་ཆས་བཙོངས་ནས་ར་མོ་ཞིག་ཉོས། ར་མོར་མྱུར་དུ་ར་ཕྲུག་
རྒྱུད་སྤེལ་བྱེད་དུ་བཅུག་ནས་ཁོ་རང་གི་གཉེན་སྒྲིག་ཆེད་དངུལ་བསགས། དེ་ནས་ཆུང་མས་བུ་
ཞིག་བཙས་རྗེས་ཤིང་རྟ་འཁོར་ལོའི་ནང་བུ་དང་ཆུང་མ་ཁྲིད་དེ་ཞང་པོ་ཐུག་འཕྲད་དུ་དགོན་པར་
བསྐྱོད། ལམ་བར་དུ་ཁོ་པས་ཆུང་མར། བུ་ངས་འཁྱེར་ཆོག་ཟེར་བས། ཆུང་མས། བུ་ལ་སེམས་
ཁྲལ་བྱེད་དགོས་མེད། ཁྱེད་རང་ཤིང་རྟ་འཁོར་ལོ་ལེགས་པར་ཐོངས་ཤིག་ཅེས་སྨྲས། ཁོ་པས་སླར་
ཨུ་ཚུགས་ཀྱིས་བུ་ཚུར་འཐེན། ཆུང་མས་ཕར་འཐེན་པའི་དབར་ལ་བུ་ས་ལ་ལྷུང་སྟེ་འཁོར་ལོས་
བརྫི་བར་འགྱུར་བ་ན། ཁོ་པ་དྲག་ཏུ་ཁྲོས་ཏེ་དབྱུག་པས་ཆུང་མ་བརྡུང་བར་ངེས་སོ།།
དེའི་ཚེ་ཁོ་པ་དགེ་སློང་དེར་རབ་ཏུ་ཁྲོས་ནས་སེམས་འཆལ་ཏེ་དགེ་སློང་གི་མགོར་བརྡུངས་
སོ༑ ༑དགེ་སློང་དེས་ལོ་གཞོན་རབ་བྱུང་དེའི་བསམ་པ་ཤེས་ནས། ཁྱོད་ཀྱིས་སོ་སོའི་ཆུང་མ་བརྡུང་
མ་ཐུབ་པར། དགེ་སློང་རྒས་པོ་ཞིག་ཅིའི་ཕྱིར་བརྡུངས་སམ་ཞེས་དྲིས། དེ་ཐོས་པ་དང་། རབ་བྱུང་
དེ་ཧང་སངས་པ་དང་སྐྲག་ནས་བྲོས་སོ། །དེ་རྗེས་དགེ་སློང་དང་རབ་བྱུང་གཞན་རྣམས་ཁོ་པའི་
རྗེས་སུ་བསྙེགས་ཏེ་འཛིན་བཟུང་བྱས། མཐར་སངས་རྒྱས་ཀྱི་སྐུ་མདུན་དུ་ཁྲིད་དོ།།
ཁོ་པའི་བྱས་ཉེས་རྣམས་སངས་རྒྱས་ལ་ཞུས་པས། སངས་རྒྱས་ཀྱིས། ཡུལ་གང་ཞིག་རྒྱང་
རིང་པོར་ཇི་ཙམ་གནས་ཀྱང་སེམས་ལ་དེ་ཡིད་ལ་བྱེད་པའི་ནུས་པ་ལྡན། འདོད་ཆགས་དང༌། ཞེ་
སྡང༌། གཏི་མུག་བཅས་ཀྱི་འཆིང་བ་ལས་གྲོལ་ཏེ་ཐར་པ་འཐོབ་ཆེད་འབད་བརྩོན་ལྷག་པོ་བསྟེན་
པར་བྱའོ་ཞེས་གསུངས། ཚིགས་སུ་བཅད་པ་འདི་གསུངས་པའི་མཐར་ལོ་གཞོན་རབ་བྱུང་འདིར་
རྒྱུན་ཞུགས་ཀྱི་འབྲས་བུ་ཐོབ་བོ།
བསྟན་དོན། སེམས་ལ་སྟེང་ངམ་འོག །བྱང་ངམ་ལྷོ། ཤར་རམ་ནུབ་སོགས་ཕྱོགས་ཀུན་ཏུ་
རྒྱུ་བའི་ནུས་པ་ལྡན་ཞིང༌། འདས་པ་དང་མ་འོངས་པར་གཉིས་ཀར་རྒྱུ། ཁེར་རྐྱང་དུ་གང་སར་ཉུལ་
ཀྱང་དེ་ལ་མཐོང་ཆོས་ཀྱི་གཟུགས་མེད། ཅི་སྟེ་དེ་ཡོངས་སུ་སྲུང་ཐུབ་ན། འཆི་བའི་རྒྱུན་ལས་གྲོལ་
ཏེ་ཐར་པ་འཐོབ་པར་འགྱུར་ཏོ༎
འགྲེལ་པ། གང་དུའང་རྒྱུ་བ། ཁེར་རྐྱང་དུ་གནས་པ། གཟུགས་མེད་པ། ལྐོག་ཏུ་གྱུར་པ་
བཅས་ནི་ཚིགས་བཅད་འདིའི་ནང་བསྟན་པའི་སེམས་ཀྱི་ཁྱད་ཆོས་བཞིའོ། །གང་དུའང་རྒྱུ་བ་ཞེས་
པ་ནི་ཐོག་མའི་བློ་ཡི་ཡུལ་ལས་གང་སར་འགྲོ་བ་ལ་གོ །ཁེར་རྐྱང་དུ་གནས་པ་ཞེས་པ་ནི་དུས་
གཅིག་ལ་ཆོས་གཅིག་མ་གཏོགས་བསམ་མི་ཐུབ། གཟུགས་མེད་པ་ཞེས་པ་ནི་གོ་ས་ལས་འདས་
པའོ། །ལྐོག་ཏུ་གྱུར་པ་ཞེས་པ་ནི་དེ་ལ་རེག་ཐོག་མི་རུང་བའམ་བཟུང་དུ་མེད་པ་ཞིག་ཡིན།
སེམས་གཡོ་ན་ཤེས་རབ་མི་འཕེལ། །ཤེས་རབ་ལྡན་རྣམས་
སྐྲག་མི་འགྱུར།།
༣ (༥) དགེ་སློང་སེམས་ལག་གི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། དགེ་སློང་སེམས་
ལག་ལ་ཚིགས་སུ་བཅད་པ་འདི་གསུངས་སོ།།
སེམས་ནི་ཡོངས་སུ་མི་གནས་དང༌། །དམ་པའི་ཆོས་ནི་མི་ཤེས་དང༌།།
རབ་ཏུ་དྭངས་པ་བཀྲུགས་པ་ལ། །ཤེས་རབ་ཡོངས་སུ་རྫོགས་མི་འའགྱུར།།
ཟག་པ་མེད་པའི་སེམས་ལྡན་ཞིང༌། །རྒྱུ་བ་མེད་པའི་སེམས་ལྡན་པ།།
བསོད་ནམས་སྡིག་པ་རབ་སྤངས་པའི། །སད་པ་རྣམས་ལ་འཇིགས་པ་མེད།།
གླེང་གཞི། སྔོན་མཉན་ཡོད་དུ་ཚུལ་ལྡན་ཁྱིམ་ཚང་ཞིག་ནས་ཡིན་པའི་གཞོན་ནུ་རྫི་བོ་ཞིག་ཡོད་
པ་གླང་བརླག་པ་འཚོལ་ཕྱིར་ནགས་སུ་སོང་། ཉིན་གུང་མཚམས་སུ་གླང་རྙེད་དེ་ཕྱུགས་ཁྱུ་མཉམ་
དུ་བཏང༌། བཀྲེས་སྐོམ་གྱིས་ཡོངས་སུ་གདུང་བཞིན་སེམས་ནང་། ང་ལ་དགེ་སློང་རྣམས་ཀྱི་དྲུང་
ནས་ཟས་ཤིག་འཐོབ་ན་ཅི་མ་རུང་སྙམ་ཏེ་དགོན་པའི་ནང་བསྐྱོད། དེ་ནས་དགེ་སློང་རྣམས་ལ་
གུས་འདུད་ཞུས་ནས་ཟུར་ཞིག་ཏུ་བསྡད་པས། དགོན་པའི་ནང་གང་སར་ཟས་རིགས་ཧ་ཅང་མང་
པོ་སྤུངས་ནས་བཞག་པ་མཐོང༌། དེའི་ཚེ་དགེ་འདུན་རྣམས་ཀྱིས་གཞོན་ནུ་ཞིག་བཀྲེས་སྐོམ་གྱིས་
མནར་ནས་ལུས་ཟུངས་ཟད་པ་མཐོང་མ་ཐག །འདིར་ཟས་ཡོད་པ་འཁྱེར་ནས་ཟོ་ཞིག་ཅེས་བཤད།
(སངས་རྒྱས་འཇིག་རྟེན་འདིར་གང་དུ་བཞུགས་པ་དེར་ཟས་མི་ཟད་པ་འབྱུང་བ་ཡིན།) དེར་བརྟེན་
གཞོན་ནུ་དེས་ཟས་བླངས་ཏེ་བཟའ་བཏུང་ལེགས་པར་བྱས། ལག་པ་བཀྲུས། གུས་འདུད་དང་
བཅས་དགེ་འདུན་རྣམས་ལ། ཁྱེད་ཅག་དེ་རིང་ཁྱིམ་འགར་གདན་དྲངས་སམ་ཞེས་དྲིས་པས། དགེ་
འདུན་རྣམས་ཀྱིས། བརྩེ་བའི་ལོ་ཆུང་། རབ་བྱུང་ཚོར་ཟས་འདི་ལྟར་འཐོབ་བོ། །ཞེས་གསུངས།
གཞོན་ནུའི་བསམ་པར། ངེད་ཁྱིམ་པ་རྣམས་ཀྱིས་བྲེལ་འཚུབ་ཆེན་པོས་ཉིན་མཚན་མེད་
པར་དཀའ་ལས་ག་ཚོད་བརྒྱབ་ཀྱང་ཟས་འདི་འདྲ་མང་པོ་མི་ཐོབ། འོན་ཀྱང་དགེ་འདུན་རྣམས་ལ་
ཟས་གྱ་ནོམ་པ་འདི་ལྟར་ཐོབ་པས། ང་ཁྱིམ་པའི་རྟེན་དུ་འཚོ་བ་དོན་མི་ཆེ། དེ་ལས་རབ་ཏུ་འབྱུང་
ན་དགའ་སྙམ་ཏེ། དགེ་འདུན་རྣམས་ཀྱི་དྲུང་དུ་བསྐྱོད་དེ་སྡོམ་པ་གནང་དུ་གསོལ་བས། དགེ་འདུན་
རྣམས་ཀྱིས། ལེགས་སོ་ཁྱིམ་པ་དད་ལྡན་པ་ཞེས་གསུངས་ཏེ་སྡོམ་པ་གནང༌། སྡོམ་པ་ཡོངས་སུ་
རྫོགས་པ་བླངས་རྗེས་ལས་འགན་ཆེ་ཕྲ་ཆུང་གསུམ་བསྒྲུབས་ནས་བསྡད། འོན་ཏེ་བསོད་སྙོམས་
ཕུལ་བ་དག་ལོངས་སུ་སྤྱད་དང་སྤྱོད་བཞིན་ཉིན་ཤས་ནང་ཁོ་པ་རྒྱག་པ་དང་ལྷོད་པོ་ཆགས།
དེ་ནས་ཁོའི་བསམ་པར། ང་བསོད་སྙོམས་ལ་བརྟེན་ནས་འཚོ་དགོས་དོན་མེད་ཟེར་ནས་
སྐྱར་བབས་ཏེ། རང་ཁྱིམ་དུ་སོང་ནས་ལས་ཀ་ཉིན་ཤས་ལས་མ་བྱས་པར་ལུས་རིད་པར་གྱུར།
ཡང་ཁོའི་བསམ་པར། དཀའ་སྡུག་འདི་འདྲ་མྱོང་དགོས་དོན་མེད་སྙམ་ཏེ་སླར་རབ་ཏུ་བྱུང༌། འོན་ཏེ་
རབ་བྱུང་གི་འཚོ་བར་ཡིད་མ་ཚིམས་པར་ཉིན་ཤས་རྗེས་ཁྱིམ་པའི་རྟེན་དུ་ཕྱིར་ལོག་གོ།
སླར་ཁྱིམ་པའི་འཚོ་བར་ཡིད་མ་ཚིམས་པར་རབ་ཏུ་བྱུང་བར་འདོད་དེ། དགེ་འདུན་རྣམས་
ཀྱི་དྲུང་དུ་བཅར་ནས་དགེ་འདུན་གྱི་སྡེའི་ཁོངས་སུ་འཇུག་ཏུ་གསོལ་བ་བཏབ་པར་ལྟར་བཅུག་གོ །
དེ་ལྟར་ཁོ་པས་ཐེངས་དྲུག་ཙམ་ཡར་ཞུགས་མར་དོན་བྱས་པས། དགེ་འདུན་རྣམས་ཀྱིས། མི་འདི་
ནི་རྣམ་རྟོག་གི་གཞན་དབང་དུ་གྱུར་འདུག་ཅེས། མིང་ལ་རྣམ་རྟོག་གི་བྲན་པོ་ཞེས་བཏགས།
ཁོ་པས་རབ་བྱུང་དང་ཁྱིམ་པའི་རྟེན་དུ་ཡར་ཞུགས་མར་དོན་བྱས་པའི་དུས་དེར་རང་གི་ཆུང་
མར་མངལ་ཆགས། ཐེངས་བདུན་པ་དེར་སོ་ནམ་པའི་ལག་ཆ་ཁ་ཤས་ཁྱེར་ཏེ་ནགས་ནས་ཕྱིར་
ལོག་པའི་ཚེ་ཐད་ཀར་རང་གི་མལ་ཁང་ནང་འཛུལ་ནས། སླར་གྲྭ་ཆས་གྱོན་གྱི་ཡིན་ཟེར་ཆིག་ལབ་
བརྒྱབ། དེའི་ཚེ་ཁོ་པའི་ཆུང་མ་ཉལ་ཁྲིའི་སྟེང་དུ་ཁ་ཆེར་གདངས་ནས་གཉིད་དུ་ཡུར་བ་དང༌། སྨད་
གཡོགས་ཐུར་དུ་འཛར། ཁ་ཆུ་ཤོར། སྔུར་བ་ཆེར་འཐེན་ཏེ་མི་རོ་སྐྲངས་པ་ཞིག་ལྟར་སྣང་བ་ལ་
ཡིད་ལོག་སྟེ། འཇིག་རྟེན་ན་ཐམས་ཅད་མི་བརྟན་ཅིང་སྡུག་བསྔལ་བའི་རང་བཞིན་ནོ་སྙམ། ཆུང་
མས་རྐྱེན་པས་ང་རང་ཐེངས་མང་རབ་ཏུ་བྱུང་ཡང་བརྟན་པོར་གནས་མ་ཐུབ་ཅེས་ཆིག་ལབ་བརྒྱབ་
སྟེ༑ འཕྲལ་དུ་གྲྭ་ཆས་ཁྱེར་ནས་ཁྱིམ་ལས་བྲོས་སོ།།
དེའི་ཚེ་ཁོ་པའི་གྱོས་མོ་ཁྱིམ་ན་ཡོད་སྟབས། ཁོ་པ་བྲོས་པ་མཐོང་ནས། ལྟ་བ་ལོག་པ་འདི་
ནགས་ནས་ཕྱིར་ལོག་ཀྱང་སླར་ཁྱིམ་གཡུགས་ཏེ་དགོན་པར་ཁ་གཏད་ནས་བྲོས་སོ་ཞེས་ཆིག་
ལབ་བརྒྱབ། གྱོས་མོས་དེ་གང་གིས་བྱས་སམ་སྙམ་སྟེ། བུ་མོའི་ཁྱིམ་དུ་བསྐྱོད་དེ་བུ་མོའི་ཉལ་
སྟངས་མཐོང་བས་ཁོ་པ་དེར་ཞེ་ལོག་ནས་བྲོས་པ་ཐག་གིས་ཆོད་སྙམ། དེ་ནས་བུ་མོར་སྤྲུག་སྤྲུག་
བཏང་སྟེ་ཡར་ལོངས། ཁྱོད་ཀྱི་ཁྱོ་བོས་ཁྱོད་འདི་ལྟར་ཉལ་བ་མཐོང་འཕྲལ་ཞེ་ལོག་སྟེ་བྲོས་སོ། །ད་
ནས་བཟུང་ཁོ་པས་ཁྱོད་ཀྱི་ཁྱོ་བོ་མི་བྱེད་དོ་ཞེས་སྨྲས་པར། བུ་མོས་མ་ལ། ཕ ཁོ་བྲོས་
ཕར་རྒྱུགས།
པར་ཡིད་རྟེན་མི་རུང༌། ཉིན་ཤས་ལས་མ་ཐོགས་པར་ཕྱིར་ལོག་པར་འགྱུར་རོ། །ཞེས་བཤད།
ལམ་བར་དུ་རྣམ་རྟོག་གི་བྲན་པོས་ཆོས་ཐམས་ཅད་མི་བརྟན་ཅིང་སྡུག་བསྔལ་བའི་རང་
བཞིན་ནོ་ཞེས་འདོན་བཞིན་ཆས། དེ་རྐྱེན་པས་ཁོ་པར་རྒྱུན་ཞུགས་ཀྱི་འབྲས་བུ་ཐོབ་བོ། །དགོན་
པར་སླེབས་པ་དང་དགེ་འདུན་རྣམས་ལ་གུས་པས་བཏུད་དེ། དགེ་འདུན་གྱི་ཁོངས་སུ་ཉར་དུ་
གསོལ། འོན་ཏེ་དགེ་འདུན་རྣམས་ཀྱིས། ཁྱོད་དགོན་པའི་ནང་ཉར་ན་མི་འགྲིག །ཁྱོད་རབ་བྱུང་བྱེད་
དགོས་དོན་ཅི་ཡིན། ཁྱོད་ཀྱི་མགོ་ནི་རྡར་རྡོ་དང་འདྲ་ཞེས་སྨྲས། དེ་ལ་བསྐྱར་དུ་ཞུ་འབོད་བྱས་པས་
གྲྭ་ཁོངས་སུ་བཅུག །ཉིན་ཤས་ལས་མ་འདས་པར་ཁོ་པར་དགྲ་བཅོམ་པའི་གོ་འཕང་ཐོབ་བོ།།
དེ་ནས་སྐབས་ཤིག་ལ་དགེ་འདུན་རྣམས་ཀྱིས་ཁོ་པར། ད་ཐེངས་ཁྱེད་འདི་གར་ཡུན་རིང་
བསྡད་པས། དགོན་པ་ནས་ཁྱིམ་དུ་ནམ་བསྐྱོད་དགོས་མིན་ཁྱེད་རང་ཉིད་ཀྱིས་ཐག་བཅད་ན་ཆོག་
ཅེས་སྨྲས། དེ་ལ་རྣམ་རྟོག་གི་བྲན་པོས། ང་འཇིག་རྟེན་ལ་ཆགས་པའི་ཚེ། ངས་དགོན་པར་མ་
བསྡད་པར་ཁྱིམ་དུ་བསྐྱོད། འོན་ཏེ་ད་ཆ་ཆགས་པ་བཏང་ཟིན་པས། དགོན་པ་ནས་མི་འགྲོའོ་ཞེས་
སྨྲས། དགེ་འདུན་རྣམས་སངས་རྒྱས་ཀྱི་དྲུང་དུ་བཅར་ནས། ངེད་ཅག་གིས་རྣམ་རྟོག་གི་བྲན་པོར་
འདི་དང་འདི་སྨྲས་པར། ཁོ་པས་འདི་དང་འདི་ཞེས་ལན་བཅོས་མ་བཏབ་བྱུང༌། གང་ནོར་རམ་
ཞེས་དྲིས་པས། སངས་རྒྱས་ཀྱིས། དགེ་འདུན་དག་དེ་དེ་བཞིན་ནོ། །རིགས་ཀྱི་བུ་དེའི་སེམས་མི
ཚུགས་ཤིང་བླང་དོར་གྱི་རྣམ་གཞག་ལ་རྨོངས་པའི་སྐབས་ཕར་འགྲོ་ཚུར་འོང་བྱས་ཏེ་དུས་འདས།
འོན་ཀྱང་ད་ཆ་གནས་ལུགས་ཤེས་ནས་འཇིག་རྟེན་བློས་བཏང་ངོ་། །ཞེས་གསུངས།
བསྟན་དོན། ཅི་སྟེ་གང་ཟག་ཅིག་གི་སེམས་རྒོད་པའི་དབང་དུ་སོང་བ་དང༌། ཆོས་ལ་རྨོངས་
པ༑བརྩོན་འགྲུས་མི་བརྟན་ན། དེའི་རྒྱུད་ལ་ཤེས་རབ་འཕེལ་བར་མི་འགྱུར་རོ།།
བསྟན་དོན། གང་སེམས་ཚོར་དྲག་པོའི་དབང་དུ་མ་སོང་བ་དང༌། འཁོན་སེམས་ཀྱིས་མ་
བསླད་པ། བླང་དོར་གྱི་གནས་ལ་མཁས་པ་དག་ལ་འཇིགས་སྣང་མེད་དེ། ཤེས་རབ་ཀྱི་མིག་དང་
ལྡན་པས་སོ།།
འགྲེལ་པ། རྒོད་པའི་དབང་དུ་ཞེས་པ་ནི། སྤྲེའུ་དང་འདྲ་བའི་སེམས་ལྡན་པའི་སོ་སོའི་སྐྱེ་བོ་
རྣམས་ཀྱི་སེམས་ནི་རྒྱུན་མི་བརྟན་པས་སེམས་རྩེ་གཅིག་པ་མི་འོང་ཞིང༌། དེ་ལྟའི་གང་ཟག་གིས་
ཐར་པའི་ལམ་དུ་ཞུགས་ནས་གོང་ནས་གོང་དུ་འཕེལ་བ་ནི་དེ་བས་དཀའོ།།
ཆོས་ལ་རྨོངས་པ་ནི། གང་དག་བཅོམ་ལྡན་འདས་ཀྱིས་ཡང་དག་པར་ལེགས་པར་གསུངས་
པའི་ཆོས་ལ་གོ་བ་མ་ཆགས་པའོ།།
བརྩོན་འགྲུས་མི་བརྟན་པ་ནི། དད་གུས་དང་གདེང་སྤོབས་ཀྱིས་དབེན་པའི་གང་ཟག་ཅིག་ལ་
ཡར་རྒྱས་ཆུ་བོའི་རྒྱུན་ལྟར་མི་འོང༌།
སེམས་ཚོར་དྲག་པོའི་དབང་དུ་མ་སོང་བ་ནི། དགེ་བའི་ཁྱད་ཆོས་ཤིག་དང་། གང་ཞིག་གི་
སེམས་འདོད་ཆགས་ཀྱི་གཞན་དབང་དུ་མ་སོང་ནི་འདིར་བསྟན་པ་དང༌། འདིས་དབང་པོའི་རྣམ་
འགྱུར་(སྒྲ་དང་། དྲི། གཟུགས་སོགས་ལ་ལྟ་བུ།) ལ་བརྟེན་པའི་ཟག་བཅས་སམ་ཉོན་མོངས་པའི་
སེམས་ནང་དུ་རྒྱུ་བ་ཤུགས་ཀྱིས་བསྟན་ནོ།།
འཆི་འཇོམས་མཚོན་བྱ།
༣ (༦) དགེ་འདུན་ལྔ་བརྒྱའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། དགེ་འདུན་ལྔ་བརྒྱ་ལ་
ཚིགས་སུ་བཅད་པ་འདི་གསུངས་སོ།།
ལུས་འདི་བུམ་པ་འདྲ་བར་རིག་བྱས་ཤིང༌།།
སེམས་འདི་གྲོང་ཁྱེར་འདྲ་བར་བཞག་བྱས་ནས།།
ཤེས་རབ་མཚོན་གྱིས་བདུད་ལས་རྒྱལ་བའི་གཡུལ།།
འཐབ་ཅིང་ངལ་བསོ་མེད་པར་བསྲུང་བར་གྱིས།༨།
གླེང་གཞི། གྲོང་ཁྱེར་མཉན་ཡོད་ཀྱི་དགེ་འདུན་བརྒྱ་ཕྲག་ལྔ་ལ་བཅོམ་ལྡན་འདས་ཀྱི་དྲུང་ནས་
སྒོམ་ཐབས་རྙེད་པའི་རྗེས་མཉན་ཡོད་ནས་དཔག་ཚད་བརྒྱ་ཕྲག་གི་སར་བསྐྱོད་པས་སྒོམ་སྒྲུབ་ཀྱི་
གནས་སུ་འཚམ་པའི་ཤིང་ནགས་སྟུག་པོ་ཞིག་ཏུ་སླེབས། དེར་གནས་པའི་ནགས་ཀྱི་ཀླུ་རྣམས་ཀྱི་
བསམ་པར།ཅི་སྟེ་དགེ་འདུན་དེ་དག་ནགས་སུ་གནས་བཅས་ན། ཀླུ་རྣམས་རང་རང་གི་ནང་མི་དང་
ལྷན་དུ་གནས་པར་གེགས་བྱེད་པར་དོགས་ནའང་། དེ་གར་ཞག་གཅིག་ལས་འདུག་ཨེ་ཡོང་སྙམ་
སྟེ་ཤིང་སྡོང་གི་རྩེ་ནས་ས་ལ་བབས། འོན་ཏེ་གཟའ་འཁོར་གཉིས་འདས་ཀྱང་དགེ་འདུན་རྣམས་ད་
དུང་དེ་གར་མུ་མཐུད་གནས་པས། ཁོང་ཚོའི་བསམ་པར། དགེ་འདུན་རྣམས་དབྱར་གནས་མ་གྲུབ་
བར་སྡོད་སྲིད་པས། དེ་ལྟར་ན་ཁོང་ཚོ་ནང་མི་དང་བཅས་པ་རྒྱུན་རིང་ས་སྟེང་དུ་སྡོད་དགོས་ཁེལ་
ཡོང་སྙམ་སྟེ། དགེ་འདུན་རྣམས་ལ་འཇིགས་སྣང་བསྐུལ་ཏེ་གནས་དེ་ལས་མཐར་སྤྱུག་གཏོང་རྒྱུར་
ཀླུ་རྣམས་ཁ་འཆམ། དེའི་ཕྱིར་ལྷ་འདྲེ་སོགས་ཡིན་ཁུལ་གྱིས་འཇིགས་སུ་རུང་བའི་སྐད་ངན་བརྒྱབ་
པ་དང་། མགོ་མེད་པའི་གཟུགས་དང་གཟུགས་མེད་པའི་མགོ་སོགས་ཀྱི་ཆ་བྱད་དུ་བརྫུས་ཏེ་མིག་
སྔར་ཐོན་པས་དགེ་འདུན་རྣམས་ལ་འཇིགས་པ་བྱུང་སྟེ་གནས་དེ་ལས་གཡོལ་ཏེ་སངས་རྒྱས་ཀྱི་
དྲུང་དུ་བཅར་ནས་ཚུལ་རྣམས་སྙན་དུ་གསོལ། ཚུལ་དེ་སངས་རྒྱས་ཀྱིས་མཁྱེན་ནས། ཁྱེད་ཚོས་
དེ་གར་སྲུང་སྐྱོབ་རྩ་བ་ནས་མེད་པར་བསྐྱོད་པས་དེ་ལས་མ་འདས། ད་ཐེངས་སྲུང་སྐྱོབ་ཀྱི་གོ་ཆ་
ལེགས་པར་ཐོགས་ནས་སླར་དེ་གར་སྐྱོད་ཅིག་ཅེས་བཀའ་སྩལ་ཏེ། གོ་ཆའི་ཆོས་ཚིགས་སུ་བཅད་
པ་འདི་ནས་འགོ་བཙུགས་ཏེ་བྱམས་པའི་མདོ་བསྟན་ནོ།
གཏན་གྱི་བདེ་བ་དོན་གཉེར་བར།།བླང་དོར་བློ་མིག་ལེགས་ལྡན་པའི། །
སྐྱེ་བོས་རློམ་སེམས་སྤངས་ནས་ནི། །དྲང་ལ་ནུས་ལྡན་བསྟུན་མཁས་དགོས།
དེའི་ཚེ་དགེ་འདུན་རྣམས་ལ་མདོ་དེ་འདོན་དུ་བཅུག་པས་ཁོང་ཚོས་ཁ་ཏོན་བྱེད་ཀྱིན་ནགས་ལས་
ཐོན་དེ་དགོན་པའི་ནང་གཤེགས་སོ། །དེ་རྗེས་དགེ་འདུན་རྣམས་སླར་ནགས་སུ་བསྐྱོད་ནས་ཇི་ལྟར་
བཀའ་སྩལ་བ་ལྟར་བགྱིས་སོ།།
ད་ཐེངས་ཀླུ་རྣམས་ལ་དགེ་འདུན་རྣམས་ཀྱི་དྲུང་ནས་བྱམས་བརྩེའི་གཟིགས་སྐྱོང་ཐོབ་
པས་དགེ་འདུན་རྣམས་ལ་གནོད་འཚེ་མ་བཏང་བར་བསུ་བ་ཞུས་པ་དང་། ལྷ་འདྲེའི་སྐད་ངན་དང་
འཇིགས་སུ་རུང་བའི་མཐོང་སྣང་མཐའ་དག་ཞི་བར་གྱུར་རོ། །ད་གཟོད་ཞི་བར་གནས་ཏེ་དགེ་འདུན་
རྣམས་ཀྱིས་ལུས་བསྒོམས་པས་ལུས་འདི་འཇིག་པའི་ཆོས་ཅན་དང་མི་རྟག་པའི་གནས་ལུགས་ཇི་
ལྟ་བ་བཞིན་དུ་རྟོགས་སོ། །དེའི་ཚེ་རྒྱལ་བྱེད་ཚལ་གྱི་དགོན་ནས་བཅོམ་ལྡན་འདས་ཀྱིས་ཐུན་མོང་
མ་ཡིན་པའི་སྟོབས་ལས་དགེ་འདུན་རྣམས་ཀྱི་གྲུབ་འབྲས་མཁྱེན་ནས་སྐུ་ལས་འོད་ཟེར་ཞིག་སྤྲོས་
པ་དང་ཞལ་གཟིགས་ནས། དགེ་འདུན་དག །ད་གཟོད་ཁྱེད་ཅག་གིས་ལུས་འདི་འཇིམ་པ་ལས་གྲུབ་
པའི་བུམ་པ་ཞིག་ལྟར་འཇིག་སླ་བ་དང་མི་རྟག་པའི་བདག་ཉིད་དུ་ཤེས་སོ། །ཞེས་བཀའ་སྩལ་ཏོ།།
བསྟན་དོན། ཉེར་ལེན་གྱི་ཕུང་པོ་འདི་མི་བརྟན་པ་དང་འཇིག་སླ་བར་བསམ་པ་ནི་དོན་ལ་
གནས། མདོར་ན། ལུས་འདི་འཇིམ་པ་ལས་གྲུབ་པའི་སྣོད་ལྟ་བུའི་འདུ་ཤེས་དང་སེམས་འདི་
གྲོང་ཁྱེར་ལྟ་བུའི་འདུ་ཤེས་བསྟེན་ནས། དུས་ནས་དུས་སུ་གྲོང་ཁྱེར་དེ་སྲུང་བར་བག་དང་ལྡན་
པ་དགོས་སོ། །མི་སྲུན་རྐྱེན་རྣམས་ཤེས་རབ་ཀྱི་རལ་གྲིས་ཚར་གཅོད་པར་འབད་ཅིང༌། རྐྱེན་དེ་
དག་ལ་འཐབ་ནས་ནམ་ཞིག་རང་ཉིད་རྒྱལ་བ་ན། འཆི་བའི་ཆོས་ཅན་གྱི་བདག་དེར་མ་ཆགས་པར་
གནས་པར་བྱའོ།
འགྲེལ་པ། འཇིམ་པ་ལས་གྲུབ་པའི་བུམ་པར་བསྡུར་ན། དགེ་འདུན་རྣམས་ལ་མིའི་ལུས་འདི་
བུམ་པ་དང་མཚུངས་པར་འཇིག་སླ་བ་དང་མི་རྟག་པའི་ཆོས་ཅན་དུ་བསམ་པར་བྱའོ། །ཞེས་བསྐུལ་
ལོ༑ ༑སེམས་འདིར་བཙན་པའི་གྲོང་ཞེས་བྱ་བ་ནི། བཙན་པའི་གྲོང་གི་དམིགས་བསལ་ཁྱད་ཆོས་
ནི་དེའི་ནང་རིན་ཐང་ཆེ་བའི་ནོར་རྣམས་ཉར་ཚགས་བྱས་ཏེ་དམ་དུ་བསྲུངས། ཅི་སྟེ་ལེགས་པར་མ་
བསྲུངས་ན་ཕྱི་མི་ནང་དུ་འཛུལ་ནས་ནོར་དག་འཕྲོག་འཁྱེར་བྱེད་སྲིད་པ་ལྟར། སེམས་འདིའི་ནང་
རྐྱེན་ངན་པས་བཙན་རྒོལ་བྱེད་པར་འགྱུར་ཏོ།།
མི་སྲུན་རྐྱེན་རྣམས་ཤེས་རབ་རལ་གྲིས་གཅོད་པ་ནི། མི་སྲུན་པའི་རྐྱེན་ནམ་བདུད་ཀྱི་བར་
ཆད་ཀྱིས་སེམས་ནང་བཙན་རྒོལ་བྱེད་སྐབས། སེམས་ཀྱི་གྲོང་ཁྱེར་འདི་སྲུང་དགོས་ཤིང༌། དེའི་
ཕྱིར་ལྡོག་ཟླའི་མཚོན་གཅིག་པུ་དེ་ནི་ཤེས་རབ་ཀྱི་རལ་གྲི་སྟེ། ཆོས་རྣམས་ཀྱི་གནས་ལུགས་
མཐོང་བའི་ཡང་དག་པའི་ཤེས་རབ་དེ་ཉིད་དོ།།
སེམས་མེད་ན་ལུས་འདི་ཕན་མེད་དོ།།
༣ (༧) ལུས་ལ་དྲི་ངན་ལྡང་བའི་དགེ་སློང་སྐར་རྒྱལ་གྱི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། དགེ་སློང་སྐར་རྒྱལ་
ལ་ཚིགས་སུ་བཅད་པ་འདི་གསུངས་སོ།།
ཀྱེ་མ་རིང་པོ་མི་ཐོགས་པར། །ལུས་འདི་རྣམ་ཤེས་བྲལ་གྱུར་ཏེ།
ཡན་ལག་ཕྱེས་ནས་བོང་བ་བཞིན། །ས་ཡི་སྟེང་དུ་འཇོག་པར་འགྱུར།།
གླེང་གཞི། སངས་རྒྱས་བཅོམ་ལྡན་འདས་ཀྱི་དྲུང་ནས་སྒོམ་ཐབས་ཤིག་ཐོབ་པའི་རྗེས་དགེ་སློང་
སྐར་རྒྱལ་གྱིས་སྙིང་རུས་བསྐྱེད་ནས་སྒོམ་ལ་ཞུགས་པ་དེའི་ཚེ་ཁོ་པ་ནད་ཀྱིས་ཟིན། ལུས་ཀྱི་སྟོད་
སྨད་གང་སར་རྨ་ཁ་ཆུང་ཆུང་རྡོལ་ནས་རིམ་གྱིས་ཇེ་སྡུག་ཏུ་སོང་སྟེ་ཆེན་པོར་གྱུར། རྨ་ཁ་ཇེ་སྡུག་
ཏུ་སོང་བ་དང་ཁྲག་ཐོན་ནས་སྟོད་འགག་དང་ཤམ་ཐབས་ཁྲག་གིས་བངས་ནས་འབྱར་བག་ཅན་དུ་
གྱུར་ནས་ལུས་ཡོངས་སུ་དྲི་ངན་ཁ། དེའི་ཕྱིར་མིང་ལ་དྲི་ངན་སྐར་རྒྱལ་ཞེས་ཐོགས་སོ།།
སངས་རྒྱས་བཅོམ་ལྡན་འདས་ཀྱིས་ཉིན་རེར་འཇིག་རྟེན་ལ་གཟིགས་ཞིབ་ཐེངས་གཉིས་
རེ་གནང་རྒྱུ་རྩ་བ་ནས་ཆད་མྱོང་མེད། ཐོ་རེངས་ལ་དྲི་བཟང་ཁང་དུ་བཞུགས་ཏེ་འཇིག་རྟེན་ལ་
གཟིགས་ཞིབ་མཛད་ཅིང་། ཐེངས་ཤིག་སངས་རྒྱས་ཀྱི་གཟིགས་སྣང་གི་ཁྲོད་དུ་དགེ་སློང་སྐར་
རྒྱལ་ལྷང་ངེར་མངོན།
སངས་རྒྱས་ཀྱིས་དགེ་སློང་སྐར་རྒྱལ་ལ་དགྲ་བཅོམ་པའི་གོ་འཕང་འཐོབ་ལ་ཁད་ཡིན་པ་
མཁྱེན་ནས། དགེ་སློང་འདིས་ཟླ་གྲོགས་ཚང་མ་སྤངས་སྟབས། ད་ཐེངས་ང་མ་གཏོགས་སྐྱབས་
བཅོལ་ས་སུ་ཡང་མེད་ཅེས་ཐུགས་ལ་དགོངས། དེའི་ཕྱིར་སངས་རྒྱས་ཀྱི་དྲི་བཟང་གི་ཁང་པའི་
ཕྱོགས་སུ་ཕེབས་ནས་དགོན་པར་སྐོར་བ་མཛད་པའི་ཚུལ་བསྟན། མེ་ཡོད་སའི་ཚོགས་ཁང་ནང་
ཕེབས་ནས་ཆུ་སྣོད་བཀྲུས་རྗེས་མེ་ཐབ་སྟེང་དུ་བཞག །ཆུ་ཚ་པོ་མ་ཆགས་བར་བསྒུགས་ནས་དགེ་
སློང་སྐར་རྒྱལ་གྱི་ཉལ་ཁང་ནང་ཕེབས་པས། སྐབས་དེར་དགེ་སློང་གཞན་རྣམས་ཀྱིས་སངས་རྒྱས་
ལ༑ངེད་ཅག་གིས་སྐར་རྒྱལ་ཕྱིར་འཁྱེར་ཆོག་ཅེས་ཞུས། དེ་མ་ཐག་སྐར་རྒྱལ་མེ་ཡོད་ས་དེར་ཁྱེར།
སངས་རྒྱས་ཀྱིས་དགེ་སློང་རྣམས་ལ་སྐར་རྒྱལ་གྱི་སྟོད་འགག་ཕུད་དེ་ཆུ་དྲོད་འཇམ་ནང་ལེགས་
པར་བཀྲུས་ཏེ་ཉི་འོད་འོག་སྐོམས་ཤིག་ཅེས་བཀའ་སྩལ། དེ་ནས་ཤམ་ཐབས་ཕུད་དེ་བཀྲུས་ནས་
བསྐམས། གཟུགས་པོ་གཙང་མར་བཀྲུས་རྗེས་ལུས་སེམས་ཀྱི་ངལ་དུབ་སངས་ནས་མལ་ཁྲིའི་
སྟེང་ཉལ། སངས་རྒྱས་ཀྱིས་སྐར་རྒྱལ་གྱི་སྔས་མགོའི་འགྲམ་དུ་ཕེབས་ནས། དགེ་སློང་། མཐར་
རྣམ་ཤེས་ཀྱིས་ཁྱོད་བཞག་སྟེ་ཆས་པར་འགྱུར་བ་དང༌། དེའི་ཚེ་ལུས་ནི་ཤིང་དུམ་ཞིག་ལྟར་ས་
སྟེང་དུ་འགྱེལ་ནས་བེད་མེད་དུ་འགྱུར་རོ་ཞེས་གསུངས་མ་ཐག་དགེ་སློང་སྐར་རྒྱལ་ལ་དགྲ་བཅོམ་
པའི་གོ་འཕང་ཐོབ་པ་དང༌། མི་རིང་བར་མྱ་ངན་ལས་འདས་སོ།།
བསྟན་དོན། མི་རིང་བར་ལུས་འདི་རྣམ་ཤེས་དང་ཁ་བྲལ་ཏེ་ཤིང་སྡོང་རུལ་བ་ཞིག་ལྟར་ས་
སྟེང་དུ་འགྱེལ་བར་འགྱུར།
འགྲེལ་པ། མི་རིང་བར་ཐེ་ཚོམ་མེད་པར་ཞེས། ཚིགས་བཅད་འདིས་མིའི་ལུས་ཀྱི་གནས་
ལུགས་འགྲེལ། མི་རིང་བར་ལུས་འདི་འཇིག་པར་འགྱུར་རོ། །བྲལ་བར་འགྱུར་ཞེས་པས་གསོན་
པའི་རིང་མི་ཞིག་ལ་གྲོགས་དང་སྤུན་ཧ་ཅང་མང་ཡང་ཤི་བའི་འོག་ཏུ་ལུས་འདི་གད་སྙིགས་ལྟར་
དོར་རོ ༎
རིན་ཐང་མེད་པའི་ཤིང་དུམ་རུལ་བ་ཞེས་པས། ཤི་བའི་འོག་ཏུ་ལུས་འདི་ཤིང་དུམ་རུལ་བ་
ཞིག་དང་མཚུངས། བེད་མེད་དུ་ཟད། རྣམ་ཤེས་ཁ་བྲལ་བ་ན་སྲོག་མེད་པས་ལུས་ལ་སྙིང་པོ་མེད།
ཤིང་དུམ་ཡིན་ཚེ་བུད་ཤིང་སོགས་སུ་བེད་སྤྱོད་མང་བས། ཤི་བའི་ལུས་དེ་ལས་ཁ་ཐབས་ཞན་ནོ།།
སྐྱོན་ཀུན་གདུག་པའི་སེམས་ལས་བྱུང༌།
༣ (༨) ཕྱུགས་རྫི་དགའ་བོའི་སྒྲུང་།
སངས་རྒྱས་བཅོམ་ལྡན་འདས་ཡུལ་ཀོ་ས་ལའི་རྒྱལ་པོའི་ཁབ་ཀྱི་གྲོང་གསེབ་ཅིག་ནང་གཟིགས་
སྐོར་དུ་ཕེབས་པའི་ཚེ། ཕྱུགས་རྫི་དགའ་བོ་ལ་ཚིགས་སུ་བཅད་པ་འདི་གསུངས་སོ།།
འགྲས་པས་འགྲས་སམ་ཡང་ན་ནི། །དགྲ་ཡིས་དགྲ་ལ་ཅི་བྱས་པ།།
དེ་ལས་ཆེས་ཆེར་ཉེས་པ་དག །ལོག་པར་དྲངས་པའི་སེམས་ཀྱིས་བྱེད།།
གླེང་གཞི། དགའ་བོ་ནི་མགོན་མེད་ཟས་སྦྱིན་གྱི་ཕྱུགས་རྫི་ཞིག་ཡིན། ཕྱུགས་རྫི་ཞིག་ཡིན་མོད་ཀྱི་
རང་ཉིད་ལ་དཔལ་འབྱོར་ཕྲན་བུ་ལྡན། སྐབས་རེ་མགོན་མེད་ཟས་སྦྱིན་གྱི་ཁྱིམ་དུ་བསྐྱོད་པའི་ཚེ་
སངས་རྒྱས་ཀྱི་ཞལ་མཇལ་བ་དང་གསུང་ཆོས་ཀྱང་ཞུ་གི་ཡོད། དགའ་བོས་སངས་རྒྱས་ལ་རང་
གི་ཁྱིམ་དུ་ཕེབས་ཏུ་གསོལ་ཀྱང༌། སངས་རྒྱས་ཀྱིས་དུས་ལ་མ་བབས་པ་གཟིགས་ནས་འཕྲལ་དུ་
དགའ་བོའི་ཁྱིམ་དུ་མ་ཕེབས། ཉིན་ཤས་རྗེས་སངས་རྒྱས་བཅོམ་ལྡན་འདས་འཁོར་དང་བཅས་པ་
ཕྱོགས་སུ་ཕེབས་པའི་སྐབས། དགའ་བོ་ལ་ཆོས་སྟོན་རྒྱུ་དུས་བ་བབས་པར་གཟིགས་ནས་དགའ་
བོའི་ཁྱིམ་དུ་ཕེབས་སོ། །དགའ་བོས་སངས་རྒྱས་འཁོར་དང་བཅས་པར་གུས་པ་ཆེན་པོས་ཕེབས་
བསུ་ཞུས་ཏེ། ཉིན་བདུན་རིང་འོ་མ་དང་འོ་མས་ལས་བཟོས་པའི་ཟས་རིགས་ཕུལ་ནས་སྣེ་ལེན་
གང་ཐུབ་ཞུས། སངས་རྒྱས་ཀྱི་ཆོས་ཐོས་བསམ་བྱས་པའི་རྗེས་ཉིན་བདུན་པ་དེར་དགའ་བོ་ལ་རྒྱུན་
ཞུགས་ཀྱི་འབྲས་བུ་ཐོབ། ཉིན་དེར་སངས་རྒྱས་ཕྱིར་ཕེབས་པའི་སྐབས། དགའ་བོས་སངས་རྒྱས་
ཀྱི་ལྷུང་བཟེད་ཁྱེར་ནས་ཕེབས་སྐྱེལ་ཞུས་རྗེས་ཕྱིར་རང་ཁྱིམ་དུ་ལོག།
ལམ་བར་དུ་རྔོན་པ་ཞིག་གི་མདའ་དགའ་བོར་ཕོག་སྟེ་གྲོངས། སངས་རྒྱས་ཀྱི་རྗེས་འཇུག་
དགེ་སློང་འགས་དགའ་བོ་ཤི་བ་མཐོང་འཕྲལ་སངས་རྒྱས་ཀྱི་དྲུང་དུ་བཅར་ནས་གནས་ཚུལ་ཞིབ་
པར་སྙན་དུ་གསོལ་པས། སངས་རྒྱས་ཀྱིས། དགེ་སློང་དག །ང་དེར་སོང་ཡང་རེད། མ་སོང་ཡང་
རེད། ཁོ་རང་གི་སྔོན་བསགས་ལས་ཀྱིས་རྐྱེན་པས་འཆི་བ་ལས་གཡོལ་ཐབས་མེད་དོ། །ཞེས་
བཀའ་སྩལ།
བསྟན་དོན། ཆོམ་རྐུན་ཞིག་གིས་ཆོམ་རྐུན་གཞན་ཞིག་མཐོང་བ་ན། ཆོམ་རྐུན་དང་པོས་
གཉིས་པ་དེ་འཇོམས་ཐབས་བྱེད། དེ་བཞིན་མི་ཞིག་གིས་སོ་སོས་མི་དགའ་སའི་མི་ཞིག་མཐོང་བ་
ན༑ དེ་ལ་གནོད་འཚེ་གཏོང་ཐབས་བྱེད། འོན་ཏེ་སེམས་ལོག་པར་སྤྱད་དེ་མ་དུལ་བའི་སེམས་ཀྱིས་
དགེ་བའི་སེམས་གཞན་འཇོམས་པ་ནི་ཆོམ་རྐུན་གཅིག་གིས་གཞན་ཞིག་འཇོམས་པ་དང༌། མི་
ཞིག་གིས་རང་གིས་མི་དགའ་སའི་མི་ཞིག་ལ་གནོད་འཚེ་བྱེད་པ་ལས་ཆེས་ཞན་ནོ༎
འགྲེལ་པ། ཆོམ་རྐུན་ཞིག་གིས་ཆོམ་རྐུན་གཞན་ཞིག་འཇོམས་པ་དང༌། ཞེ་ལོག་པ་གཅིག་
གིས་གཞན་ཞིག་ལ་གནོད་པར་བྱེད་ཅེས་པའི་ཤོ་ལོ་ཀ་འདིའི་བསྟན་དོན་ནི། མ་དུལ་བའི་སེམས་
ཀྱི་དབང་དུ་སོང་ནས་གཞན་ལ་གནོད་འཚེ་བྱེད་པ་ནི་ཆོམ་རྐུན་དང་ཞེ་སྡང་ཅན་ལས་ཆེས་ཞན་པ་
སྟེ་ཉེས་པ་ཆེའོ། །སེམས་མ་དུལ་བ་ནི་དགྲའི་དྭངས་མའོ།།
རང་གི་སེམས་ཡང་དག་པའི་ལམ་དུ་བཀོལ་ཐུབ་ཅིང༌། དེའི་འབྲས་བུ་བདེ་བ་འབྱུང༌། དེ་
ལྟར་བྱུང་ཚེ་སེམས་ལེགས་པར་བཀོལ་བ་དེ་རང་གི་གྲོགས་བཤེས་སུ་ར་འཕྲོད་པར་འགྱུར། འོན་
ཀྱང་སེམས་ཀྱི་ཁ་ཕྱོགས་དེ་ལོག་ལམ་དུ་ཁྲིད་ན། དགྲ་ཞིག་ལས་ཆེས་གདུག་པའི་གནོད་འཚེ་
གཏོང་སྲིད། སེམས་མ་དུལ་བ་ཞེས་པ་ནི་མི་དགེ་བའི་ལས་བཅུ་པོ་གང་རུང་ལ་འཇུག་པའི་སེམས་
ལའོ། །བཅུ་པོ་གང་ཞེ་ན། སྲོག་གཅོད་པ། མ་བྱིན་པར་ལེན་པ། ལོག་གཡེམ། རྫུན། ཕྲ་མ། ང་རྒྱལ།
ཚིག་རྩུབ། བརྣབ་སེམས། གནོད་སེམས། ལོག་ལྟའོ།།
སེམས་དུལ་བ་ནི་མཆོག་ཡིན་ནོ།།
༣ (༩) སོརྱེཡཱའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། གྲོང་ཁྱེར་སོརྱེཡཱའི་
རྒྱལ་པོ་ཕྱུག་པོ་ཞིག་གི་བུ་སོརྱེཡཱ་ལ་ཚིགས་སུ་བཅད་པ་འདི་གསུངས་སོ།།
མ་དང་ཕ་ཡིས་མ་བྱས་ཤིང་། །ཉེ་དུ་གཞན་གྱིས་མ་བྱས་པ།།
དེ་ལས་ཆེས་ཆེར་ལེགས་པ་འདི། །ཡང་དག་དྲངས་པའི་སེམས་ཀྱིས་བྱེད།།
གླེང་གཞི། སྐབས་ཤིག་ལ་བུ་སོརྱེཡཱ་གྲོགས་པོ་ཞིག་དང་ལྷན་དུ་ཞབས་ཕྱི་ཁ་ཤས་དང་བཅས་ཤིང་རྟ་
འཁོར་ལོ་ཞིག་གི་ནང་བསྡད་དེ་ཁྲུས་བྱ་བར་བསྐྱོད། དེའི་ཚེ་དགེ་སློང་མཧཱཀནྟཱཡནཱ་(Mahakac-
cayana) ཞེས་བྱ་བ་ཞིག་གྲོང་ཁྱེར་གྱི་ཕྱིར་གྲྭ་ཆས་རན་མིན་ལྟ་བཞིན་གདའ། དགེ་སློང་དེ་གྲོང་
ཁྱེར་ནང་བསོད་སྙོམས་ལ་འགྲོ་བའི་སྐབས། བུ་སོརྱེཡཱས་དགེ་སློང་དེའི་གཞོན་ཤ་དོད་པའི་ཤ་མདོག་
མཐོང་སྟེ་སེམས་ནང་། དགེ་སློང་དེ་བདག་གི་བཟའ་ཟླ་ཡིན་ན་ཅི་མ་རུང༌། དེ་ལྟར་ན་བདག་གི་བཟའ་
ཟླའི་ཤ་མདོག་དགེ་སློང་གི་ཤ་མདོག་ལྟར་འོང་བར་ངེས་སྙམ། དེ་ལྟའི་རེ་འདོད་སེམས་ནང་ཤར་བ་
དང་། བུ་དེ་བུ་མོར་གྱུར་བས། ངོ་རེ་གནོངས་ཏེ་ཤིང་རྟ་འཁོར་ལོ་ལས་བབས་ནས་ཏག་ཤི་ལཱའི་
སྣེ་ཟིན་ཏེ་བྲོས་སོ། །ཁོ་པའི་འཁོར་གཡོག་རྣམས་ཀྱིས་བཙལ་ཀྱང་མ་རྙེད། བུ་སོརྱེཡཱ་ད་ཆ་བུ་མོ་
ཡིན་ཅིང་། ལམ་དུ་མི་འགའ་ཤིང་རྟ་འཁོར་ལོའི་ནང་ཏག་ཤི་ལཱར་འགྲོ་བ་དང་ཕྲད་པས་མོ་རང་ལྷན་དུ་
འཁྲིད་རྒྱུ་ཁས་བླངས། ཏག་ཤི་ལཱར་འབྱོར་བ་དང་མི་དེ་དག་གིས་ཡུལ་དེའི་འབྱོར་ལྡན་ཕོ་གཞོན་ཞིག་
ཡོད་པ་ལ་བུ་མོའི་སྐོར་ཞུས། འབྱོར་ལྡན་དེས་བུ་མོ་མཛེས་ཤིང་ཡིད་དུ་འོང་བ་དང༌། རང་དང་ན་ཚོད་
མཉམ་པར་མཐོང་ནས་བུ་མོ་བག་མར་བླངས། གཉེན་སྒྲིག་གི་རྗེས་བུ་གཉིས་བཙས། དེ་མིན་སྔོན་མ་
བུ་ཡིན་པའི་ཚེ་གཉེན་སྒྲིག་བྱས་པ་ལས་བུ་གཉིས་ཀྱང་ཡོད་དོ།།
ཉིན་ཞིག་གྲོང་ཁྱེར་སོརྱེ ཡཱ་ནས་ཕྱུག་བདག་ཅིག་གི་བུས་ཤིང་རྟ་ལྔ་བརྒྱ་ཅན་གྱི་འགྲུལ་ཚོ་
ཞིག་ཁྲིད་དེ་ཏག་ཤི་ལཱར་འབྱོར། ལྕམ་སོརྱེཡཱས་བུ་དེ་གྲོགས་པོ་རྙིང་པ་ཞིག་ཏུ་ཤེས་ནས་མགྲོན་
དུ་བོས། བུ་དེས་ལྕམ་སོརྱེཡཱར་ཆ་རྒྱུས་མེད་སྟབས་ཧང་སངས་ཏེ། ངས་ཁྱེད་རང་ངོ་མི་ཤེས། ཁྱེད་
ཀྱིས་ང་ངོ་ཤེས་སམ་ཞེས་དྲིས་པས། ཁོ་མོས། ངས་ཁྱེད་ངོ་ཤེས་ཟེར་ནས་ད་དུང་ནང་མི་དང་གྲོང་
ཁྱེར་སོརྱེཡའི་ནང་གི་མི་རྣམས་ཀྱི་འཕྲོད་བསྟེན་ཐད་སྐད་ཆའང་དྲིས། དེ་ནས་བུ་དེས་གྲོང་ཁྱེར་
སོརྱེཡཱའི་ཕྱུག་བདག་ཅིག་གི་བུ་ཁྲུས་ལ་བསྐྱོད་པའི་རྗེས་གར་སོང་ཆ་མེད་དུ་གྱུར་པའི་ཚུལ་རྣམས་
ཞིབ་པར་བཤད། ད་གཟོད་ལྕམ་སོརྱེཡཱས་རང་ཉིད་བུ་མོར་གྱུར་ཚུལ་ཞིབ་པར་བཤད་པས། བུ་
དེས་དགེ་སློང་དེ་ལ་དགོངས་སེལ་ཞུ་རྒྱུར་སྐུལ་མ་བཏང༌། དེའི་ཕྱིར་དགེ་སློང་མཧཱཀནྟཱཡནཱའི་ཁྱིམ་
དུ་གདན་དྲངས་ནས་བསོད་སྙོམས་ཕུལ་རྗེས་ལྕམ་སོརྱེཡཱ་དགེ་སློང་གི་མདུན་དུ་བོས་ནས། སྔར་
གྲོང་ཁྱེར་སོརྱེཡཱའི་ཕྱུག་བདག་ཅིག་གི་བུ་ཡིན་པ་ལ་སྐབས་ཤིག་དགེ་སློང་ཁྱེད་ལ་ངན་སེམས
བཅངས་པའི་དབང་གིས་བུ་མོར་གྱུར་ཚུལ་ཞུས་པ་དང༌། ལྕམ་སོརྱེཡཱས་གུས་པ་ཆེན་པོས་དགེ་
སློང་ལ་དགོངས་སེལ་ཞུས་མ་ཐག་དགེ་སློང་དེས། ཡར་ལོངས། ངས་ཁྱོད་ལ་འཁང་ར་མི་བྱེད་ཅེས་
དགོངས་ཡངས་གནང༌། དེ་མ་ཐག་བུ་མོ་སོརྱེཡཱ་སླར་བུར་གྱུར་ཏོ། །ཚུལ་དེ་ཁོ་མོས་ཤེས་པ་དང༌།
སྐེ་བ་གཅིག་གི་ནང་ལུས་རྟེན་གཅིག་ལ་བུ་ནས་བུ་མོར་འགྱུར་ཚུལ་དང་། ཕྲུ་གུ་བཙས་པའི་བརྒྱུད་
རིམ་ལ་བསམ་བློ་ཞིབ་མོར་བཏང་བས། ངལ་དུབ་ཀྱིས་མནར་ཏེ་ཚུལ་དེ་དག་ལ་ཞེན་པ་གཏིང་ནས་
ལོག་པས། ཁྱིམ་ནས་ཁྱིམ་མེད་པར་རབ་ཏུ་བྱུང་རྒྱུར་བློ་ཐག་བཅད་དོ༎
དེ་རྗེས་ཁོ་པར། སྐྱེས་པའི་རྟེན་ལ་བུ་གཉིས་བྱུང་བ་དང་བུད་མེད་ཀྱི་རྟེན་ལ་བུ་གཉིས་བྱུང་
བ་ལས་སུ་ལ་བརྩེ་བ་ཤུགས་ཆེ་བ་ཡོད་དམ་ཞེས་གཞན་གྱིས་ཡང་ནས་ཡང་དུ་དྲིས་པས། བུད་
མེད་ཀྱི་རྟེན་ལ་བཙས་པར་བརྩེ་བ་ཆེ་བ་ཡོད་ཅེས་ལན་འདེབས་ཡུལ་རྣམས་ཀྱིས། རྒྱུན་དུ་དྲི་བ་
དེ་བཏོན་སྟབས། ཁོ་པར་སུན་སྣང་དང་ངོ་ཚ་ཆེན་པོ་བྱུང་སྟེ། སྙིང་པོ་མེད་ཅིང་མི་བརྟན་པའི་ལུས་
འདི་དམིགས་པར་བཟུང་ནས་རྩེ་གཅིག་ཏུ་སྒོམ་ལ་ཞུགས་ཆེད་ཁེར་རྐྱང་དུ་གནས་པས། མི་རིང་
བར་དགྲ་བཅོམ་པའི་གོ་འཕང་ཐོབ་བོ། །དེའི་ཚེ་ཁོ་པར་སྔོན་གྱི་དྲི་བ་དེ་དྲིས་པར། ཁོ་པས། བརྩེ་
བ་ལ་ཉེ་རིང་མེད་ཅེས་ལན་བཏབ་བོ། །དགེ་སློང་གཞན་རྣམས་ཀྱིས་དེ་ཐོས་པ་དང༌། ཁོ་པས་རྫུན་
བཤད་པར་དོགས་ཏེ། ཚུལ་དེ་སངས་རྒྱས་ཀྱི་སྙན་དུ་གསོལ་བ་དང༌། སངས་རྒྱས་ཀྱིས། རིགས
ཀྱི་བུས་རྫུན་མི་སྨྲ། གང་སྨྲས་པ་དེ་བདེན་ནོ་ཞེས་བཀའ་སྩལ་ཏོ།
བསྟན་དོན། ཡང་དག་དྲངས་པའི་སེམས་ཀྱིས་ནི། །ཕ་མ་ལས་ལྷག་རོགས་རམ་བྱེད།།
འགྲེལ་པ། ཡང་དག་དུལ་བའི་སེམས་ཞེས་པ་ནི། ཕ་མས་བུ་ཕྲུག་ལ་ཤིན་ཏུ་བརྩེ་བ་དང༌།
ཚེ་འདི་སྣང་གི་དགོས་མཁོ་ཕངས་མེད་དུ་སྤྲོད་ཐུབ་ཀྱང་། ཐར་པའི་གོ་འཕང་དང་འཆི་བ་མེད་པའི་
གནས་སོགས་སྒྲུབ་རྒྱུར་དུལ་བའི་སེམས་འདི་ཉིད་ལས་ལྷག་པའི་མགོན་ཅི་ཡང་མེད་དོ། །དེ་ཅིའི་
ཕྱིར་ཞེ་ན། འཆི་བ་མེད་པ་ཞེས་པ་ནི་རང་གིས་དངོས་སུ་མྱོང་དགོས་པ་ཞིག་ཡིན། དེས་ན་དུལ་
བའམ་ལེགས་པར་སྨིན་པའི་སེམས་འདི་གྲོགས་ཀྱི་ནང་ནས་མཆོག་གོ།
ཡང་དག་དྲངས་པའི་སེམས་ཞེས་པ་ནི། དགེ་བ་བཅུ་ལ་འཇུག་པའོ། །བཅུ་པོ་གང་ཞེ་ན།
སྦྱིན་པ། ཚུལ་ཁྲིམས། སྒོམ། གུས་པ། ཞབས་ཞུ། དགེ་བ་བསྔོ་བ། གཞན་གྱི་དགེ་བ་ལ་རྗེས་སུ་ཡི་
རང་བྱེད་པ། ཆོས་ཐོས་པ། ཆོས་འཆད་པ། ཡང་དག་པའི་ལྟ་བ་སྲིང་བ་བཅས་སོ།།
སེམས་ཀྱི་སྡེ་ཚན་ཏེ། ལེའུ་གསུམ་པའོ།།།།

ལེའུ་བཞི་པ།

མེ་ཏོག་གི་སྡེ་ཚན།
མེ་ཏོག་གི་ཕྲེང་བ་བཟོ་མཁན།
༤ (༡) དགེ་སློང་ལྔ་བརྒྱའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། དགེ་སློང་ལྔ་བརྒྱ་ལ་
ཚིགས་སུ་བཅད་པ་འདི་གསུངས་སོ།།
ས་འདི་གཤིན་རྗེའི་འཇིག་རྟེན་དང༌། །ལྷ་དང་བཅས་འདི་རྒྱལ་འདོད་སུ།།
ལེགས་བཤད་དགེ་བའི་ཆོས་ཀྱི་ཚིག །མེ་ཏོག་བཞིན་ཏུ་འཚོལ་བ་སུ།།
ས་འདི་གཤིན་རྗེའི་འཇིག་རྟེན་དང༌། ལྷར་བཅས་སློབ་མས་རྒྱལ་བར་འདོད།།
ལེགས་གསུང་དགེ་བའི་ཆོས་ཀྱི་ཚིག །མེ་ཏོག་བཞིན་དུ་སློབ་མས་འཚོལ༎
གླེང་གཞི། དགེ་སློང་ལྔ་བརྒྱས་བཅོམ་ལྡན་འདས་ཀྱི་འཁོར་དུ་གྲོང་གསེབ་ཅིག་ལ་ཕེབས་ཏེ། ཕྱིར་
རྒྱལ་བྱེད་ཚལ་གྱི་དགོན་དུ་ལོག །དགོང་དྲོ་དེར་དགེ་སློང་རྣམས་ཉིན་པར་གྲོང་གསེབ་ལ་བསྐྱོད་
པའི་སྐོར་དང༌། གྲོང་གསེབ་ཀྱི་ས་ཆའི་གནས་སྟངས། ས་ཁོད་སྙོམ་དང་མི་སྙོམ། བྱེ་མའམ་རྡོ།
ནག་པོའམ་དམར་པོ་སོགས་གང་ཡིན་ཐད་གླེང་སློང་བྱེད་པའི་སྐབས། སངས་རྒྱས་བཅོམ་ལྡན་
འདས་བྱོན། དགེ་སློང་རྣམས་ཀྱི་གླེང་གཞི་མཁྱེན་ནས། དགེ་སློང་དག །ཁྱེད་ཅག་གི་གླེང་སློང་བྱེད་
བཞིན་པའི་ས་སོགས་ནི་ཕྱིའི་ཆོས་སུ་གྱུར་པས། དེ་ལས་སོ་སོའི་ལུས་ལ་བརྟག་དཔྱད་དང་སྒོམ་
ཉམས་ལེན་གྲ་སྒྲིག་བྱས་ན་ལེགས། །ཞེས་བཀའ་སྩལ་ཏོ།།
བསྟན་དོན། མེ་ཏོག་གི་ཕྲེང་བ་བཟོ་མཁས་པ་ཞིག་གིས་རིམ་པ་བཞིན་དུ་མེ་ཏོག་འཚོལ
བ་དང༌། འཐུ་བ། སྒྲིག་པ་ལྟར། ཚེ་སྲོག་གི་རང་བཞིན་དང་། ལྷ་དང་ཀླུ་སོགས་ཀྱི་འཇིག་རྟེན། དེ་
བཞིན་དུ་ལེགས་པར་གསུངས་པའི་ཆོས་ལ་སུས་འཇུག་གམ།
བསྟན་དོན། གོང་གི་ཚིགས་བཅད་ནང་ལེགས་པར་གསུངས་པའི་ཆོས་ལ་སུས་འཇུག་ཅེས་
པའི་དྲི་བ་བཀོད་ཅིང༌། ཚིགས་བཅད་འདིའི་ནང་ལན་གསལ་ཏེ། སློབ་མ་དང་། སྦྱོང་བ་པོ། འཚོལ་
བ་པོ། མྱོང་འདྲིས་སྦྱོང་བརྡར་བྱེད་པོ། ཚུལ་ཁྲིམས་དག་པའི་མི་བཅས་ཀྱིས་འཇུག་གོ །མེ་ཏོག་
གི་ཕྲེང་བ་བཟོ་མཁས་པས་མེ་ཏོག་འདེམ་ཤེས་པ་དང་སྒྲིག་ཤེས་པ་བཞིན་དུ་དེ་དག་གི་ཆོས་དང༌།
གཤིན་རྗེའི་འཇིག་རྟེན་དང༌། ལྷའི་འཇིག་རྟེན། མིའི་འཇིག་རྟེན་ཤེས་པར་འགྱུར་རོ།།
འགྲེལ་པ། འཇིག་རྟེན་ཞེས་པ་ཁམས་གསུམ་སྟེ། འདོད་ཁམས་དང༌། གཟུགས་ཁམས།
གཟུགས་མེད་ཁམས་བཅས་ལ་གོ།
ལྷའང་རང་གི་སྔོན་བསགས་ལས་ཀྱི་འབྲས་བུ་མྱོང་ཞིང་། འཆི་བའི་ཆོས་ཅན་དུ་གྲུབ།
འདོད་ཁམས་ནང་དམྱལ་བ་དང་། དུད་འགྲོ།འབྱུང་པོ། གདོན། མི། ལྷ་ཁམས་དྲུག་བཅས་གཏོགས།
གཟུགས་ཁམས་ནང་མཐོང་ཐོས་ཀྱི་དབང་པོ་ལྡན་ཞིང་། དབང་པོ་གཞན་ཡོད་ཀྱང་རེ་ཞིག་སྙོམས་
འཇུག་ལ་གནས་པས་དེ་དག་མངོན་དུ་མ་འགྱུར། གཟུགས་མེད་ཁམས་ནང་གཟུགས་ཅན་གྱི་ཆོས་
མེད་ཅིང་ཕུང་པོ་བཞི་ཁོ་ན་ཡོད་དོ།།
གླིང་གསུམ་ལ་འཇིག་རྟེན་ཞེས་པའི་ཐ་སྙད་འདི་མདོའི་ནང་མི་གསལ་ཀྱང་སྲིད་པ་ཞེས་
གསལ། འཇིག་རྟེན་གསུམ་མམ་སྲིད་པ་གསུམ་གྱི་སྐོར་ཆེས་སྔ་ཤོས་ཀྱི་མདོ་སྡེའི་གཞུང་ནང་
གསལ་བ་ནི་འབྲེལ་ཡོད་ཤོ་ལོ་ཀ་མང་པོ་ལས་ཤེས་ནུས་སོ།། གཤིན་རྗེའི་འཇིག་རྟེན། གཤིན་
རྗེ་ཞེས་པ་འཆི་བདག་ལ་གོ་ཞིང༌། བདུད་ཅེས་པའི་མིང་གི་རྣམ་གྲངས་སུ་སྣང༌། བདུད་ལ་རྒྱུན་དུ་
འདྲེའམ་གདུག་པ་ཅན་ཞེས་འབོད་ཅིང༌། ཐར་པ་འཐོབ་བྱེད་ཀྱི་གེགས་སུ་གནས། དེ་ཡང་གཞུང་
ནང་བདུད་ཅེས་པ་མིའི་ཆ་བྱད་ཅན་དང་ལྷ་འདྲེའི་རྣམ་པར་ཐོན། ཕྱིས་སུ་པཱ་ལིའི་གཞུང་ནང༌།
བདུད་ལྔ་གསུངས་པ་ནི། ལྷའི་བདུད། ཉོན་མོངས་པའི་བདུད། ཕུང་པོའི་བདུད། ལས་ཀྱི་བདུད།
འཆི་བདག་གི་བདུད་བཅས་སོ།།
ཆོས་ཀྱི་ཚིགས་སུ་བཅད་པའི་འགྲེལ་པ་ཞིག་གི་ནང༌། ཐ་སྙད་འདི་བྱང་ཕྱོགས་སོ་བདུན་
ལ་སྦྱར་རོ། །དེ་དག་ནི། དྲན་པ་ཉེར་བཞག་བཞི། ལུས་དང་། ཚོར་བ། སེམས། ཆོས་དྲན་པ་
ཉེར་བཞག་གོ །ཡང་དག་སྤོང་བ་བཞི་སྟེ། མི་དགེ་བ་སྐྱེས་པ་སྤོང་བ་དང་། མི་དགེ་བ་མ་སྐྱེས་
པ་མི་བསྐྱེད་པ། དགེ་བ་མ་སྐྱེས་པ་བསྐྱེད་པ། དགེ་བ་སྐྱེས་པ་སྤེལ་བའོ། །རྫུ་འཕྲུལ་གྱི་རྐང་པ་
བཞི་སྟེ། འདུན་པ། བརྩོན་འགྲུས། སེམས། དཔྱོད་པའོ། །རྣམ་བྱང་དབང་པོ་ལྔ་སྟེ། དད་པ་དང༌།
བརྩོན་འགྲུས་དང༌། དྲན་པ་དང༌། ཏིང་ངེ་འཛིན་དང་། ཤེས་རབ་བོ། །སྟོབས་ལྔ་ནི་དབང་པོ་ལྔ
དང་མཚུངས་སོ༑ ༑བྱང་ཆུབ་ཡན་ལག་བདུན་ནི། དྲན་པ། ཆོས་རབ་ཏུ་རྣམ་འབྱེད། བརྩོན་འགྲུས།
དགའ་བ། ཤིན་སྦྱངས། བཏང་སྙོམས། ཏིང་ངེ་འཛིན་བཅས་སོ། །འཕགས་ལས་ཡན་ལག་བརྒྱད་
ནི། ཡང་དག་པའི་ལྟ་བ་དང༌། ཡང་དག་པའི་རྟོག་པ། ཡང་དག་པའི་ངག །ཡང་དག་པའི་ལས་ཀྱི་
མཐའ། ཡང་དག་པའི་འཚོ་བ། ཡང་དག་པའི་རྩོལ་བ། ཡང་དག་པའི་དྲན་པ། ཡང་དག་པའི་ཏིང་ངེ་
འཛིན་བཅས་སོ།།
འཆི་བར་སུས་དབང་སྒྱུར་རམ།
༤ (༢) ལུས་སྨིག་རྒྱུ་ལྟ་བུར་སྒོམ་མཁན་དགེ་སློང་ཞིག་གི་སྒྲུང་།
་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། དགེ་སློང་ཆེ་གེ་མོ་
ཞིག་ལ་ཚིགས་སུ་བཅད་པ་འདི་གསུངས་སོ།།
ལུས་འདི་ན་བུན་ལྟ་བུར་རིག་བྱས་ཤིང༌། །ཆོས་ནི་སྨིག་རྒྱུ་ལྟ་བུར་མངོན་ཤེས་པ།།
བདུད་ཀྱི་མེ་ཏོག་མདའ་མོ་བཅག་ནས་ཀྱང༌། །འཆི་བདག་རྒྱལ་པོས་མཐོང་བ་མེད་པར་འགྲོ།།
གླེང་གཞི། དགེ་སློང་ཆེ་གེ་མོ་ཞིག་ལ་བཅོམ་ལྡན་འདས་ཀྱི་དྲུང་ནས་སྒོམ་ཐབས་ཤིག་ཐོབ་པའི་
རྗེས་སྒོམ་ཉམས་ལེན་ཆེད་ནགས་སུ་བསྐྱོད་དེ། རང་ནུས་གང་ཡོད་ཀྱིས་སྒོམ་སྒྲུབ་ལ་འབད་ཀྱང་
དགྲ་བཅོམ་པའི་གོ་འཕང་མ་ཐོབ་སྟབས། ཁོ་པའི་དགོས་མཁོ་དང་འཚམ་པའི་སྒོམ་ཐབས་ཤིག་
བཅོམ་ལྡན་འདས་ལ་སླར་སྐྱབས་འཇུག་ཞུ་དགོས་སྙམ། དེའི་ཕྱིར་བཅོམ་ལྡན་འདས་ཀྱི་དྲུང་
དུ་བཅར།
ལམ་བར་དུ་ཁོ་པས་སྨིག་རྒྱུ་ཞིག་མཐོང་སྟེ། འདི་ལྟའི་སྨིག་རྒྱུ་ནི་ཚ་དྲོད་ཆེ་བའི་དུས་སུ
མངོན་ཞིང༌། ཐག་རིང་ནས་ལྟ་མཁན་ཚོར་བདེན་པར་གྲུབ་པ་ལྟ་བུར་སྣང་ཡང་ཉེ་བར་བཅར་ཚེ་
དེ་ལྟའི་སྣང་བ་མི་བདེན་པར་འགྱུར་རོ། །དེ་བཞིན་ལུས་འདིའང་སྐྱེ་བ་དང་འཆི་བའི་གནད་ཀྱིས་
བདེན་པར་མེད་དོ། །སེམས་སྨིག་རྒྱུ་ལ་གཏད་དེ། ཁོ་པས་སྨིག་རྒྱུ་སྒོམ་གྱི་ཡུལ་དུ་བྱས་སོ། །ཕྱིར་
ལོག་པའི་ཚེ་འགྲུལ་བཞུད་ཀྱིས་ཐང་ཆད་དེ་ཆུ་བོ་ཨཅིབརཏིའི་(Acivavati river) ནང་ཁྲུས་
བྱས་ཏེ་འབབ་ཆུ་ཞིག་གི་ཉེ་འགྲམ་དུ་ཤིང་སྡོང་ཞིག་གི་གྲིབ་ནག་འོག་ངལ་གསོ་བརྒྱབ། དེར་ཁོ་
པས་རྒྱུག་ཆུ་བྲག་ལ་བརྡབས་པའི་ཤུགས་ཀྱིས་རྦ་རླབས་འཕྱོ་བ་མཐོང་བས། ལུས་འདི་ཡང་རྦ་
རླབས་ལྟར་གཉིས་སུ་མི་འདུག་ཅེས་ཆིག་ལབ་བརྒྱབ། དེར་བརྟེན་རྦ་རླབས་དང་འདྲ་བའི་ལུས་
འདི་སྒོམ་གྱི་ཡུལ་དུ་བྱས་སོ།།
དེའི་ཚེ་བཅོམ་ལྡན་འདས་ཀྱིས་གཞལ་ཡས་ཁང་ནས་དགེ་སློང་དེར་གཟིགས་ཏེ། དགེ་སློང་།
དེས་ན་ལུས་འདི་ཆུ་ཡི་ཆུ་བུར་བཞིན། སྐྱེ་བ་དང་འཇིག་པའི་ངོ་བོ་ལས་མ་འདས་སོ་ཞེས་བཀའ་
སྩལ་ཏེ། ཚིགས་སུ་བཅད་པ་འདི་གསུངས་སོ།།
བསྟན་དོན། ལུས་ནི་ཆུ་ཡི་ཆུ་བུར་བཞིན་མྱུར་དུ་འཇིགས་པའི་བདག་ཉིད་དོ། །ཚེ་སྲོག་གི་
རང་བཞིན་ནི་སྨིག་རྒྱུ་དང་སྒྱུ་མ་འདྲ། དེར་བརྟེན་གནས་ལུགས་དེ་དག་ཤེས་དགོས། དེའི་ཕྱིར་
བདུད་ཀྱི་མེ་ཏོག་གི་མདའ་སྤོང་དགོས། ཐར་པ་དོན་གཉེར་རྣམས་ཀྱིས་བདུད་ཡུལ་སྤངས་ནས་
བདུད་ཀྱིས་མི་མཐོང་བའི་སར་འགྲོ་དགོས།
འགྲེལ་པ། ཆུ་བུར་འདྲ་ཞེས། ལུས་འདི་ཆུ་བུར་དང་བསྡུར་བ་ནི་ཆུ་བུར་བཞིན་མྱུར་དུ་
འཇིགས་པའི་ཆོས་ཅན་ཡིན་པས་སོ།།
བདེ་བ་འཚོལ་མཁན་མྱུར་དུ་བརླག །
༤ (༣) འཕགས་སྐྱེས་པོའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཡུལ་ཀོ་ས་ལའི་རྒྱལ་
པོ་གསལ་རྒྱལ་གྱི་བུ་འཕགས་སྐྱེས་པོ་ལ་ཚིགས་སུ་བཅད་པ་འདི་གསུངས་སོ།།
མེ་ཏོག་ཙམ་ཞིག་བཏུ་བ་ལ། །རྣམ་པར་ཆགས་པའི་ཡིད་ལྡན་མི།།
ཤ་འོད་ཆེན་པོས་གཉིད་ལོག་པའི། །གྲོང་བཞིན་འཆི་བས་འཁྱེར་ཏེ་འགྲོ།།
གླེང་གཞི། ཡུལ་ཀོ་ས་ལའི་རྒྱལ་པོ་གསལ་རྒྱལ་གྱིས་ཤཱཀྱའི་རིགས་རྒྱུད་ཅིག་དང་གཉེན་སྒྲིག་
བྱེད་འདོད་ནས་སེར་སྐྱའི་གྲོང་དུ་ཤཱཀྱའི་སྲས་མོ་ཞིག་བག་མར་སློང་དུ་ཕོ་ཉ་འགའ་བརྫངས། རྒྱལ་
པོ་གསལ་རྒྱལ་ལ་ཕོག་ཐུག་མི་ཡོང་བའི་སླད་ཤཱཀྱའི་སྲས་མོ་རྣམས་ཀྱིས་རྒྱལ་པོའི་རེ་བ་སྐོང་རྒྱུ་
ཁས་བླངས། འོན་ཀྱང་ཤཱཀྱའི་རིགས་རྒྱུད་ཀྱི་སྲས་མོའི་ཚབ་ཏུ་རྒྱལ་པོ་མིང་ཆེན་གྱི་གཡོག་མོ་བུ་
མོ་མཛེས་མ་ཞིག་ཡོད་པ་དེ་བཏང༌། རྒྱལ་པོ་གསལ་རྒྱལ་གྱིས་བུ་མོ་དེ་བཙུན་མོར་བཞེས་ཏེ་མི་
རིང་བར་བུ་ཞིག་བཙས། བུ་དེའི་མིང་ལ་འཕགས་སྐྱེས་པོ་ཞེས་བཏགས། འཕགས་སྐྱེས་པོ་ལོ་ན་
བཅུ་དྲུག་ལ་གསོན་པའི་ཚེ། རྒྱལ་པོ་མིང་ཆེན་དང་ཤཱཀྱའི་སྲས་མོ་རྣམས་ཐུག་འཕྲད་དུ་བསྐྱོད། ཁོ་
པ་དེར་འབྱོར་བ་དང་སྣེ་ལེན་མི་དམན་པ་ཙམ་ཞུས་ཀྱང་ཁོ་པར་གུས་བཀུར་ཞུ་དགོས་ཁེལ་བར་
དོགས་ཏེ། ན་གཞོན་ཤཱཀྱའི་སྲས་མོ་རྣམས་རྒྱལ་ཁང་ལས་རེ་ཞིག་གྲོང་གསེབ་ཅིག་ནང་གཡོལ་
དུ་བཅུག །སེར་སྐྱའི་གྲོང་དུ་ཉིན་ཤས་བསྡད་རྗེས་འཕགས་སྐྱེས་པོ་དང་འཁོར་གཡོག་རྣམས་ཕྱིར་
ལོག །དེ་མ་ཐག་གཡོག་མོ་ཞིག་གིས་འཕགས་སྐྱེས་པོ་བསྡད་མྱོང་བའི་ས་དེ་འོ་མས་འཁྲུད་བཞིན་
ཁ་ནས་དམོད་མོ་བྱས་ཏེ། འདི་ན་གཡོག་མོ་ཞིག་གི་བུ་བསྡད་པ་རེད་ཅེས་སྐད་ཅོར་རྒྱག་གིན་
གདའ། དེའི་ཚེ་འཕགས་སྐྱེས་པོའི་ཞབས་ཕྱི་ཞིག་ས་དེར་ལུས་པའི་ཅ་དངོས་ཤིག་ལེན་པར་ཕྱིར་
འོངས་བས། གཡོག་མོ་དེའི་སྐད་ཆ་ཐོས། གཡོག་མོ་དེས་ད་དུང་ཞབས་ཕྱི་དེ་ལ་འཕགས་སྐྱེས་
པོའི་ཨ་མ་རྒྱལ་པོ་མིང་ཆེན་གྱི་གཡོག་མོ་ཡིན་སྐོར་བརྗོད།
ཚུལ་དེ་འཕགས་སྐྱེས་པོ་ལ་ཞུས་པས་ཁོ་པ་རབ་ཏུ་ཁྲོས་ནས་ཉིན་ཞིག་ཤཱཀྱའི་རིགས་རྒྱུད་
རྩ་མེད་གཏོང་གི་ཡིན་ཞེས་ཁྱབ་བསྒྲགས་བྱས། ནམ་ཞིག་ཁོ་པ་རྒྱལ་པོར་བསྐོས་མ་ཐག་ཤཱཀྱའི་
ཡུལ་དེར་དམག་དྲངས་ནས་རྒྱལ་པོ་མིང་ཆེན་དང་ཁ་ཤས་མ་གཏོགས་ཚང་མ་རྩ་མེད་བཏང༌།
དེ་རྗེས་ཁྱིམ་དུ་ཕྱིར་ལོག་པའི་ལམ་བར་དུ་འཕགས་སྐྱེས་པོ་དང་དམག་དཔུང་རྣམས་ཆུ་བོ་
ཨཅིབརཏིའི་འགྲམ་དུ་སྒར་བརྒྱབ་ནས་ངལ་གསོ་བའི་སྐབས། མཚན་མོ་དེར་ལུང་པའི་ཕུ་ནས་
ཆར་ཤུགས་ཆེན་པོ་བབས་ཏེ་རྒྱུག་ཆུ་རྒྱས་པའི་ཤུགས་ཀྱིས་འཕགས་སྐྱེས་པོ་དང་དམག་དཔུང་
ཡོངས་རྫོགས་ཆུས་ཁྱེར་རོ།། ཡིད་སྐྱོའི་གནས་ཚུལ་དེ་གཉིས་གསན་པ་དང༌། བཅོམ་ལྡན་འདས་
ཀྱིས། ཤཱཀྱའི་སྲས་མོ་རྣམས་ཀྱིས་སྔོན་གྱི་སྐྱེ་བ་དེར་རྒྱུག་ཆུའི་ནང་དུག་བཏབ་པས་ཉ་མང་པོ་
བསད། དེའི་འབྲས་བུར་རྐྱེན་འདི་བྱུང་ནས་ཤིའོ་ཞེས་དགེ་སློང་རྣམས་ལ་བཀྲལ། འཕགས་སྐྱེས་
པོ་དང་དམག་དཔུང་གི་རྐྱེན་ངན་དང་འབྲེལ་ནས་ཚིགས་བཅད་འདི་བཀའ་སྩལ་ཏོ༎
བསྟན་དོན། འཇིག་རྟེན་པའི་ཆོས་ལ་ཡིད་འཕྲོག་པའི་སྐྱེ་བོ་རྣམས་ཀྱིས་མེ་ཏོག་གི་ཕྲེང་བ་
བཟོ་མཁན་གྱིས་མེ་ཏོག་གི་རྗེས་སུ་འགྲོ་བ་བཞིན་བདེ་བའི་རྗེས་སུ་སྙེག་གོ །འོན་ཏེ་རིམ་བཞིན་
རྐུན་པོ་འདྲ་བའི་འཆི་བདག་གིས་འཁྲིད་པར་བྱེད་དོ༎
འགྲེལ་པ། ཇི་ལྟར་མེ་ཏོག་གི་ཕྲེང་བ་བཟོ་མཁན་གྱིས་མེ་ཏོག་འཐུ་བར་འབར་བརྩོན་བྱེད་པ་
བཞིན་དབང་ཤེས་ཀྱི་བདེ་བ་ཆགས་པའི་སྐྱེ་བོ་དག་གིས་དེའི་རྗེས་སུ་རྒྱུག་གོ།
འདོད་ཡོན་ལ་ཆགས་པ་གླེན་རྟགས་སོ།།
༤ (༤) པཏིཔུཇིཀ ཀུམཱརཱིའི་(Patipujika Kumari) སྒྲུང་།
སངས་རྒྱས་བཅོམ་ལྡན་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། པཏིཔུཇིཀ ཀུམཱརཱི་ལ་
ཚིགས་སུ་བཅད་པ་འདི་གསུངས་སོ།།
མེ་ཏོག་ཙམ་ཞིག་བཏུ་བ་ལ། །རྣམ་པར་ཆགས་པའི་ཡིད་ལྡན་མི།།
འདོད་པ་མ་ཚིམས་ཉིད་དུ་ནི། །འཆི་བས་དབང་དུ་བྱེད་པར་འགྱུར།།
གླེང་གཞི། པཏིཔུཇིཀ ཀུམཱ རཱི་ནི་མཉན་ཡོད་ཀྱི་བུད་མེད་ཅིག་ཡིན་ཅིང༌། ལོ་ན་བཅུ་དྲུག་ལ་གསོན་
པའི་ཚེ་གཉེན་སྒྲིག་བྱས་ཏེ་བུ་བཞི་བཙས། ཁོ་མོ་སྤྱོད་པ་བཟང་ཞིང་གཏོང་ཕོད་ཅན་ཞིག་སྟེ། དགེ
འདུན་རྣམས་ལ་རྟག་ཏུ་བསོད་སྙོམས་དང་དེ་མིན་གྱི་དགོས་མཁོ་འབུལ་རྒྱུར་སེར་སྣ་རྩ་བ་ནས་
མེད། རྒྱུན་དུ་དགོན་པར་ལན་མང་བསྐྱོད་དེ་ཁོར་ཡུག་གཙང་བཟོ་བྱེད་པ་དང༌། ཡོན་ཆབ་འབུལ་བ་
སོགས་སྡིག་སྦྱོང་གི་ལས་སྣ་ཚོགས་བྱེད། པཏིཔུཇིཀ ་ལ་ད་དུང་མངོན་ཤེས་ལྡན་པས། སྐྱེ་བ་སྔོན་
མར་རང་ཉིད་ལྷ་གནས་སུམ་ཅུ་རྩ་གསུམ་གྱི་ལྷ་མལབྷརི་(Malabhari) ཡི་ཆུང་མ་ཞིག་ཡིན་
པ་དང་། གཞན་ཡང་ལྷ་དེ་དང་ཆུང་མ་གཞན་རྣམས་ཉེ་འགྲམ་གྱི་ལྡུམ་རའི་ནང་ཅི་དགར་རོལ་ཞིང་
མེ་ཏོག་བཏུས་པའང་མངོན་ཤེས་ཀྱིས་དྲན། དེར་བརྟེན་རྟག་ཏུ་དགེ་འདུན་རྣམས་ལ་བསོད་སྙོམས་
སོགས་འབུལ་བ་དང་སྡིག་སྦྱོང་གི་ལས་བགྱིས་ཏེ། སུམ་ཅུ་རྩ་གསུམ་དུ་རང་གི་སྔོན་མའི་ཁྱོ་བོ་
མལབྷརིའི་ཆུང་མར་སླར་སྐྱེ་བ་ལེན་པ་ཤོག་ཅེས་སྨོན་ལམ་འདེབས་ཀྱི་ཡོད།
ཉིན༌ཞིག༌པཏིཔུཇིཀ ༌ནད༌ཀྱིས༌མནར་ཏེ་ནུབ་མོ་དེ་གར་ལྔ་ལམ་དུ་གྱུར། ཁོ་མོས་གདུང་
ཤུགས་དྲག་པོས་སུམ་ཅུ་རྩ་གསུམ་དུ་མལབྷརིའི་ཆུང་མར་སྐྱེ་བ་ལེན་པར་ཤོག་ཅེས་སྨོན་ལམ་
བཏབ་པ་ལྟར་བླངས། སུམ་ཅུ་རྩ་གསུམ་དུ་ཉིན་གཅིག་གི་ཡུན་ཚད་དེ་མི་ཡུལ་གྱི་ལོ་བརྒྱ་ཡིན་
སྟབས། མལབྷརི་དང་ཁོ་པའི་ཆུང་མ་གཞན་རྣམས་ད་དུང་ལྡུམ་རའི་ནང་ཅི་དགར་རོལ་བ་དང་
པཏིཔུཇིཀ ་དྲན་བཞིན་གདའ། དེར་བརྟེན་ཁོ་མོ་སླར་འཛོམས་བྱུང་མ་ཐག་མལབྷརིས། ཁྱོད་ད་
ནངས་གང་དུ་བསྐྱོད་དམ་ཞེས་དྲིས་པས། པཏིཔུཇིཀ ས་རང་ཉིད་ལྷ་ཡུལ་ནས་འཆི་འཕོས་ཏེ་མི་
ཡུལ་དུ་སྐྱེ་བ་བླངས་ནས་བུ་ཕྲུག་བཞི་བྱུང་བ་དང༌། དེ་ནས་འཆི་འཕོས་ཏེ་མཐར་སུམ་ཅུ་རྩ་གསུམ་
དུ་སྐྱེ་བ་བླངས་པའི་ཚུལ་རྣམས་ཞིབ་པར་བཤད།
དགེ་སློང་རྣམས་ཀྱིས་པཏིཔུཇིཀ ་འདས་གྲོངས་སུ་གྱུར་པ་ཤེས་མ་ཐག་ཡིད་གདུང་བས་
རབ་ཏུ་མནར་ཏེ། ཞོགས་པ་སྔ་པོར་བཅོམ་ལྡན་འདས་ཀྱི་དྲུང་དུ་བཅར་ནས། ངེད་ཅག་ལ་བསོད་
སྙོམས་གནང་མཁན་པཏིཔུཇིཀ ་མདང་ནུབ་གྲོངས་སོ་ཞེས་སྙན་དུ་གསོལ་བར། བཅོམ་ལྡན་འདས་
ཀྱིས། སེམས་ཅན་གྱི་ཚེ་སྲོག་ནི་ཧ་ཅང་ཐུང་ཞིང་གསོན་པའི་རིང་དབང་པོའི་བདེ་བ་ལ་ཆགས་ཏེ།
འཆི་བའི་ཆོས་ཅན་འབའ་ཞིག་ཏུ་གནས་སོ། །ཞེས་བཀའ་སྩལ་ཏོ།།
བསྟན་དོན། གང་དག་ཚེ་འདི་སྣང་གི་བདེ་བ་དོན་དུ་གཉེར་མཁན་རྣམས་མེ་ཏོག་གི་ཕྲེང་
བ་བཟོ་མཁན་གྱིས་ལྡུམ་རའི་ནང་ནས་རང་འདོད་ལྟར་མེ་ཏོག་གང་ས་ནས་འཐུ་བ་དང་མཚུངས་
སོ༑ ༑ཇི་ཙམ་དབང་པོའི་བདེ་བ་ལ་ཆགས་པ་དེའི་ཚོད་ཀྱིས་ཡིད་ཚིམ་པ་མེད་པར། འདོད་པ་ལྷག་
པར་འཕེལ་བར་འགྱུར་རོ། །ངོམས་པ་མེད་པའི་འདོད་པའི་འབྲས་བུར་མཐར་འཆི་བདག་གི་གཞན་
དབང་དུ་འགྱུར་རོ༎
འགྲེལ་པ། དབང་པོའི་བདེ་བའམ་འདོད་པའི་ཡོན་ཏན་དག་ནི་དབང་ཤེས་ལྔའི་ཡུལ་དང་
འབྲེལ་ཞིང༌། གེགས་ལྔ་ལས་གཅིག་ནི་དབང་པོའི་ཡུལ་ལ་ཆགས་པའི་འདོད་ཆགས་དང༌། སྒྲིབ་པ་
བཅུ་ལས་གཅིག་ནི་དབང་པོའི་ཡུལ་ལ་ཆགས་པའི་སྲེད་པ། སྲེད་པ་གསུམ་ལས་གཅིག་ནི་དབང་
ཤེས་ཀྱི་དྲངས་པའི་རྟོག་པའོ།།
གྲོང་ནང་གི་དགེ་སློང་།
༤ (༥) སེར་སྣ་ཆེ་བའི་ཕྱུག་བདག་ཀོསྱི་(Kosiya) ཞེས་པའི་སྒྲུང་།
སངས་རྒྱས་བཅོམ་ལྡན་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། སྲས་ཀྱི་མཐུ་བོ་མོའུ་གལ་
གྱི་བུ་དང་སེར་སྣ་ཆེ་བའི་ཕྱུག་བདག་ཀོསྱི་ལ་ཚིགས་སུ་བཅད་པ་འདི་གསུངས་སོ།།
ཇི་ལྟར་བུང་བ་མེ་ཏོག་གི །ཁ་ཏོག་དྲི་ལ་མི་གནོད་པར།
སྦྲང་རྩི་བླངས་ཏེ་འབྲོས་བྱེད་པ། །དེ་བཞིན་ཐུབ་པ་གྲོང་དུ་རྒྱུ།།
གླེང་གཞི། རྒྱལ་པོའི་ཁབ་དང་ཉེ་བའི་སཱ་ཀཱར་ཞེས་བྱ་བའི་གྲོང་ནང༌། མིང་ལ་ཀོསྱི་ཟེར་བའི་ཕྱུག་
བདག་སེར་སྣ་ཅན་ཞིག་ཡོད་པ་དེས། རང་གི་རྒྱུ་ནོར་གྱི་ཆ་ཤས་ཏིལ་འབྲུ་ཙམ་ཡང་གཞན་ལ་སྦྱིན་
པ་གཏོང་སྲོལ་མེད། ཉིན་ཞིག་ཀོསྱི་དང་ཁོ་པའི་ཆུང་མ་ཁུར་བ་བཟོ་བའི་ཚེ་གཞན་གྱིས་མཐོང་
དོགས་ཀྱིས་ཁང་པའི་རྩེ་ཐོག་ཏུ་ཡིབས་པ་ལྟ་བུར་བཟོས།
ཉིན་དེའི་ཞོགས་པ་སྔ་པོར་བཅོམ་ལྡན་འདས་ཀྱི་མཁྱེན་པའི་སྟོབས་ལས་ཕྱུག་བདག་དང་
ཆུང་མ་དེ་གཉིས་ལ་མྱུར་དུ་རྒྱུན་ཞུགས་ཀྱི་འབྲས་བུ་འཐོབ་ངེས་པར་གཟིགས། དེའི་ཕྱིར་མོའུ་
གལ་གྱི་བུ་ཕྱུག་བདག་དེའི་ཁྱིམ་དུ་བརྫངས་ནས་ཁྱོ་ཤུག་གཉིས་རྒྱལ་བྱེད་ཚལ་གྱི་དགོན་དུ་བསུ་
བར་མངགས། མོའུ་གལ་གྱི་བུས་རྫུ་འཕྲུལ་གྱི་སྟོབས་ལས་སྐད་ཅིག་ཉིད་དུ་ཀོསྱིའི་ཁྱིམ་དུ་ཕེབས་
ཏེ་སྒེའུ་ཁུང་གྱི་འགྲམ་དུ་བཞེངས་ནས་བཞུགས།
ཕྱུག་བདག་དེས་མཐོང་ནས་ཕར་རྒྱུག་ཅེས་བརྗོད་ཀྱང་མོའུ་གལ་གྱི་བུས་ཅི་ཡང་མ་སྨྲས་
པར་བཞེངས་ནས་བཞུགས། མཐར་ཀོསྱིས་རང་གི་ཆུང་མར། ཁུར་བ་ཆུང་ཆུང་ཞིག་བླངས་ནས་
དགེ་སློང་འདི་ལ་སྟེར་ཞེས་སྨྲས་པ་ལྟར། ཆུང་མས་ཁུར་བ་ཆུང་ཆུང་ཞིག་སྡེར་མའི་ནང་བླུགས་
ཏེ་སྦྱིན་པའི་ཚེ། ཁུར་བ་ངང་གིས་འཕེལ་ཏེ་སྡེར་མ་ཁེངས། ཀོསྱིའི་བསམ་པར། ཆུང་མས་ཁུར་
བ་སྟེར་རྒྱུ་ཆེ་དྲགས་འདུག་སྙམ་སྟེ། རང་གིས་ཁུར་བ་ཆུང་ཆུང་ཞིག་བླངས་ནས་སྡེར་མའི་ནང་
བླུགས་མ་ཐག་ཁུར་བ་སྔར་བཞིན་འཕེལ་ནས་སྡེར་མ་ཁེངས། ཁུར་བ་ཆུང་ཆུང་བཟོ་མ་ཐུབ་སྟབས།
སྣོད་གཞན་ཞིག་གི་ནང་ནས་ཁུར་བ་ཆུང་ཆུང་ཞིག་དགེ་སློང་དེར་སྟེར་ཞེས་ཆུང་མར་སྨྲས། ཆུང་
མས་དེ་ལྟར་བགྱིས་པའི་ཚེ། ཁུར་བ་ཕན་ཚུན་སྦྱར་ནས་ཕྲལ་མ་ཐུབ་སྟབས། ཀོསྱི་དེ་མུར་ཁུར་
བར་དང་ག་ལོག་སྟེ་ཁུར་བ་ཧྲིལ་པོ་མོའུ་གལ་གྱི་བུར་བྱིན། དེ་ནས་སྲས་ཀྱི་མཐུ་བོས་ཁྱོ་ཤུག་
གཉིས་ལ་སྦྱིན་པའི་སྐོར་ཆོས་བསྟན་ཅིང༌། རྒྱལ་པོའི་ཁབ་ལས་དཔག་ཚད་བཞི་བཅུ་ཞེ་ལྔའི་སར་
མཉན་ཡོད་དུ་རྒྱལ་བྱེད་ཚལ་གྱི་དགོན་ནང་བཅོམ་ལྡན་འདས་དགེ་སློང་ལྔ་བརྒྱ་དང་ལྷན་དུ་ཁྱོ་
ཤུག་གཉིས་ཇི་ལྟར་བསྒུགས་པའི་ཚུལ་རྣམས་བཤད། དེ་རྗེས་མོའུ་གལ་གྱི་བུས་ཁུར་བ་ཁྱེར་ཏེ་རྫུ་
འཕྲུལ་གྱི་ཐོག་ནས་ཁྱོ་ཤུག་གཉིས་བཅོམ་ལྡན་འདས་ཀྱི་དྲུང་དུ་ཁྲིད། དེར་བཅོམ་ལྡན་འདས་དང་
དགེ་སློང་ལྔ་བརྒྱར་ཁུར་བ་ཕུལ་ནས་ཁུར་བ་བཞེས་མ་ཐག་བཅོམ་ལྡན་འདས་ཀྱིས་སྦྱིན་པའི་སྐོར་
ཆོས་བསྟན་པས་ཀཱོ་ས་ཡཱ་དང་ཆུང་མ་གཉིས་ལ་རྒྱུན་ཞུགས་ཀྱི་འབྲས་བུ་ཐོབ་བོ།།
ཕྱི་ཉིན་དགོང་དྲོ་དེར་དགེ་སློང་རྣམས་ཀྱིས་མོའུ་གལ་གྱི་བུར་བསྔགས་ཤིང་གླེང་སློང་བྱེད་
པའི་ཚེ། བཅོམ་ལྡན་འདས་དེར་བྱོན་ནས། དགེ་སློང་དག །ཁྱེད་ཅག་ཚོས་ཀྱང་གྲོང་ནང་གནས་ཏེ་
མོའུ་གལ་གྱི་བུ་ལྟར། གྲོང་མི་ཚོའི་དད་མོས་དང་། གཏོང་སེམས། རྒྱུ་ནོར་བཅས་ལ་གནོད་རྐྱེན་མ་
བྱས་པར་བསོད་སྙོམས་སློངས་ཤིག །ཅེས་བཀའ་སྩལ་ཏོ།།
བསྟན་དོན། ཇི་ལྟར་བུང་བས་མེ་ཏོག་གི་ཁ་དོག་དང་དྲི་ལ་མི་གནོད་པར་སྦྲང་རྩི་ལེན་པས་
མེ་ཏོག་ལ་སླར་འབྲས་བུ་ཆགས་པར་ཕན་འདོགས་པ་བཞིན། སྐྱེ་བོ་དམ་པ་རྣམས་ཀྱིས་གྲོང་དུ་
ཕེབས་ནས་གྲོང་མིར་མི་གནོད་པར་བསོད་སྙོམས་ལེན་པས་གྲོང་མིའི་བསོད་ནམས་འཕེལ་བ་དང་
བདེ་བ་འབྱུང་བར་ཕན་གདགས་པར་འགྱུར་རོ།།
འགྲེལ་པ། རབ་བྱུང་བ་རྣམས་ཀྱིས་གྲོང་ནས་གྲོང་དུ་བསོད་སྙོམས་ལ་བསྐྱོད་དེ། གྲོང་མིས་
སྤྲོ་ཞིང་གུས་བརྩི་དང་བཅས་ཕུལ་བ་ལས་འདང་ཙམ་ལས་ལེན་གྱི་མེད། གྲོང་དུ་བསྐྱོད་དེ་གྲོང་
མིར་མ་གུས་པའི་ལས་སྣེ་གཅིག་ཀྱང་མི་བྱེད། བུང་བས་སྦྲང་རྩི་ལེན་པའི་ཚེ་མེ་ཏོག་ལ་མི་གནོད་
པར་ཕན་འདོགས་པ་ལྟར། སྐྱེ་བོ་དེ་དག་གིས་གྲོང་མིར་ཆོས་ཀྱི་སྦྱིན་པའི་ཐོག་ནས་ཕན་འདོགས་
ཤིང༌། རང་གིས་དགེ་བའི་ལས་བསགས་པ་དག་གྲོང་མི་རྣམས་ཀྱི་ཆེད་དུ་བསྔོ་བར་བྱེད། དེ་ལ་
བརྟེན་ནས་གྲོང་མི་རྣམས་ཀྱི་བསོད་ནམས་འཕེལ་ནས་འདི་ཕྱི་གཉིས་ཀར་བདེ་བ་འབྱུང་བར་
འགྱུར། ནང་པའི་རབ་བྱུང་ནི་ཁྱིམ་སྤངས་ཟིན་ཀྱང་། ཁ་ཅིག་གི་བསམ་པ་ལྟར། སོ་སོ་གཅིག་པུའི་
ཁེ་ཕན་དོན་དུ་མི་གཉེར་བར། སེམས་ཅན་ཐམས་ཅད་ཀྱི་ཆེད་དུ་རབ་ཏུ་བྱུང་བ་ཞིག་ཡིན། ཚིགས་
བཅད་འདིས་དོན་སྙིང་འདི་ང་ཚོར་དྲན་སྐུལ་བྱེད
བློ་ཁ་ཕྱིར་ཕྱོགས་མིན་པར་ནང་དུ་ཕྱོགས།
༤(༦)བྱ་བྲལ་པབྱིརཡའི་(paveyya)སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། བྱ་བྲལ་བ་པབྱིརཡ་
དང་བུ་མོ་ཕྱུག་བདག་ཅིག་ལ་ཚིགས་སུ་བཅད་པ་འདི་གསུངས་སོ།།
རང་ཉིད་ཁོ་ནའི་བྱ་བ་དང༌། །བྱ་བ་མིན་ལ་བལྟ་བྱ་ཡིས།
གཞན་གྱི་གོ་རིམ་ལོག་པ་དང༌། །བྱ་དང་བྱ་མིན་དག་ལ་མིན།།
གླེང་གཞི། བུད་མེད་ཕྱུག་བདག་དེའི་ཁྱིམ་མཚེས་ཤིག་བཅོམ་ལྡན་འདས་ཀྱི་དྲུང་དུ་ཆོས་ཉན་པར་
སོང་ནས་ཕྱིར་འཁོར་བའི་ཚེ། སངས་རྒྱས་ཀྱི་ཆོས་དེ་ཅི་འདྲའི་ངོ་མཚར་ཆེ་བ་ལ་ཨང་ཞེས་སྒོ་དུ་
མ་ནས་བསྟོད་བསྔགས་བྱེད་པ་བུད་མེད་དེས་ཐོས་མ་ཐག་རྒྱལ་བྱེད་ཚལ་གྱི་དགོན་དུ་ཆོས་ཞུ་བར་
འགྲོ་འདོད་ཆེན་པོ་བྱུང༌། དེའི་ཕྱིར་ཁོ་མོས་ལུས་གཅེར་བུར་གནས་པའི་བྱ་བྲལ་བ་དེར། བདག་
སངས་རྒྱས་ཀྱི་ཆོས་ཉན་པར་འགྲོ་འདོད་འདུག་ཅེས་ལན་མང་ཞུས་ཀྱང༌། བྱ་བྲལ་བ་དེས། མ་འགྲོ་
ཞེས་ཨུ་ཚུགས་ཀྱིས་བཀག་འགོག་བྱས། དེའི་ཚེ་ཁོ་མོའི་བསམ་པར། བྱ་བྲལ་བ་འདིས་ང་ལ་གནང་
བ་མ་སྤྲད་ན། རང་ཁྱིམ་དུ་སངས་རྒྱས་གདན་དྲངས་ནས་ཆོས་ཉན་རྒྱུ་ལས་མ་འདས་སོ་སྙམ།
དགོང་དྲོ་དེར་ཁོ་མོས་རང་གི་བུ་འགྲམ་དུ་བོས་ནས། ཕྱི་ཉིན་སངས་རྒྱས་ཁྱིམ་དུ་གདན་
འདྲེན་ཞུ་བར་མངགས། བུ་དེས་ཁྱིམ་ནས་ཐོན་དེ་དང་པོ་བྱ་བྲལ་བ་དེའི་གནས་སུ་སོང་ནས་
འཚམས་འདྲི་ཞུས་ཏེ་སར་བསྡད། བྱ་བྲལ་བའི་བཀའ་སློབ་ཉན་རྗེས་སངས་རྒྱས་ཀྱི་དྲུང་དུ་བཅར་
ཏེ་ཁྱིམ་དུ་ཕེབས་རོགས་ཞེས་གསོལ་བ་བཏབ། བུ་དེས་བྱ་བྲལ་བའི་བཀའ་སློབ་ཇི་བཞིན་བྱས་ཏེ
ཕྱིར་ལོག་པར། གང་འདྲ་བྱུང་ངམ་ཞེས་དྲིས་པས། བུ་དེས། ཁྱེད་ཀྱིས་ཇི་ལྟར་མངགས་པ་ལྟར་
བྱས་སོ་ཞེས་ཞུས། དེས་ན་ཤིན་ཏུ་ལེགས་སོ། །སངས་རྒྱས་ལ་གྲ་སྒྲིག་བྱས་པའི་ཟས་རྣམས་ད་
ཆ་ངེད་གཉིས་བཟའ་བར་བྱའོ་ཞེས་བཤད། ཕྱི་ཉིན་ཞོགས་པ་སྔ་པོར་བྱ་བྲལ་བ་དེས་བུ་དེ་ཁྲིད་
ནས་ཁང་པ་དེའི་རྒྱབ་ཀྱི་ཁང་ཆུང་ཞིག་ནང་བསྡད།
ཁྱིམ་མཚེས་ཚོས་ཁང་པའི་ཞ་ལའི་སྟེང་ལྕི་བ་བསྐུས་པ་དང༌། ཇལ་(Jala) མེ་ཏོག་ཐེ་བའི་
མེ་ཏོག་མི་འདྲ་བ་ལྔས་རྒྱན་སྤྲས་ཏེ་སངས་རྒྱས་བཞུགས་ས་ལྟ་ན་སྡུག་པ་ཞིག་གྲ་སྒྲིག་བྱས། དེ་
ཉིན་ཞོགས་པ་སྔ་པོར་སངས་རྒྱས་ཀྱིས་གྲྭ་ཆས་དང་ལྷུང་བཟེད་བསྣམས་ནས་ཁྱིམ་པ་རྗེས་འཇུག་
བུད་མེད་དེའི་ཁྱིམ་དུ་ཕེབས་ཏེ། ཞལ་ལག་གྲུབ་པའི་རྗེས་བུད་མེད་དེ་ལ་ཆོས་གསུངས་པས། བུད་
མེད་དེ་རབ་ཏུ་མགུ་ནས་བསྟོད་ཚིག་ཕུལ། བྱ་བྲལ་བ་དེས་བུད་མེད་དེར། ཕར་རྒྱུགས་ཞེས། བུད་
མེད་དང་སངས་རྒྱས་གཉིས་ཀར་སྒོ་གང་ས་ནས་དམའ་འབེབས་བྱས་ཏེ་སོང་ངོ༌། །སངས་རྒྱས་
ཀྱིས་བུད་མེད་དེར། རིགས་ཀྱི་བུ་མོ། ཁྱོད་ཀྱིས་ངའི་ཆོས་ལ་སེམས་མི་གནས་སམ་ཞེས་དྲིས་
པར། ལེགས་པར་གནས་སོ་ཞེས་ལན་ཕུལ་ཀྱང༌། བྱ་བྲལ་བའི་དམའ་འབེབས་ཀྱིས་རྐྱེན་པས་
སེམས་རབ་ཏུ་འཁྲུགས་ཏེ་གནས་སོ། །དེ་ལ་སངས་རྒྱས་ཀྱིས། དེ་འདྲ་བའི་ཆོས་ལོག་པའི་གཏམ་
ལ་ཡིད་རྟོན་མི་རུང་། རང་གི་ལུས་ངག་ཡིད་གསུམ་གྱི་མི་དགེ་བའི་ལས་ལ་སོམས་ཤིག་ཅེས་
བཀའ་སྩལ་ཏོ།།
བསྟན་དོན། གཞན་གྱི་སྐྱོན་མ་འཚོལ། གཞན་གྱིས་བྱེད་མིན་ལ་སེམས་ཁྲལ་མ་བྱོས། དེ་
ལས་ལྡོག་སྟེ་བློ་ཁ་ནང་དུ་ཕྱོགས་ཏེ་རང་ངོས་ནས་གང་བྱས་པ་དང༌། བྱ་རྒྱུ་གང་ལྷག་འདུག་ཅེས་
ལེགས་པར་བརྟགས་ནས། བླང་དོར་གྱི་གནས་ལ་མཁས་པར་བྱ་དགོས་སོ།།
འགྲེལ་པ། ཚིགས་བཅད་འདིས་སྤྱིར་འགྲོ་བ་མིའི་སྐྱོན་གྱི་ཆ་ལ་བརྟག་ཅིང་། མི་མང་ཆེ་བར་
རང་གི་སྐྱོན་ལ་མི་བལྟ་བར་གཞན་གྱི་སྐྱོན་འཚོལ་བའི་གོམས་གཤིས་ཤིག་ཡོད། དེ་ཡང་ཁྱིམ་པ་
ཁོ་ནར་མིན་པར། རབ་བྱུང་རྣམས་ཀྱིས་ཀྱང་གཞན་གྱི་སྐྱོན་འབའ་ཞིག་འཚོལ་བའི་སྲོལ་ངན་པ་
ཞིག་གདའ། དེ་ལྟར་གཞན་ལ་ལྟ་བས་བློ་ཁ་ནང་དུ་ཕྱོགས་ནས་རང་རྒྱུད་ལ་བརྟག་རྒྱུར་གེགས་
བྱེད་སྟབས་སེམས་དོན་གྱི་ཡར་རྒྱས་མི་འོང་ངོ་།།
ལེགས་སྨྲས་རྣལ་འབྱོར་ཡིད་རབ་འཕྲོག །ལེགས་སྨྲས་དེ་ལ་ཕན་པར་འགྱུར།།
༤ (༧) ཁྱིམ་པ་རྗེས་འཇུག་པ་དགེ་བསྙེན་གྱི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཁྱིམ་པ་རྗེས་འཇུག་
པ་དགེ་བསྙེན་དང་ཀོ་སཱ་ལའི་རྒྱལ་པོ་གསལ་རྒྱལ་གྱི་བཙུན་མོ་གཉིས་ལ་ཚིགས་སུ་བཅད་པ་འདི་
གསུངས་སོ།།
ཇི་ལྟར་དྲི་ཞིམ་མེད་པ་ཡི། །མེ་ཏོག་མདངས་ལྡན་མཛེས་པ་བཞིན།
རང་ཉིད་དེ་ལྟར་མི་བྱེད་པའི། །ལེགས་པར་སྨྲས་ལ་འབྲས་བུ་མེད།།
ཇི་ལྟར་དྲི་ཞིམ་ལྡན་པ་ཡི། །མེ་ཏོག་མདངས་ལྡན་མཛེས་པ་བཞིན༎
རང་ཉིད་དེ་ལྟར་བྱེད་པ་ཡི། །ལེགས་པར་སྨྲས་པ་འབྲས་ཡོད་འགྱུར༎
གླེང་གཞི། མཉན་ཡོད་དུ་མིང་ལ་དགེ་བསྙེན་ཞེས་བྱ་བའི་ཁྱིམ་པ་དད་ལྡན་ཞིག་ཡོད་པ་སྡེ་སྣོད་
གསུམ་ལ་བྱང་ཆུབ་ཅིང་ལམ་གཉིས་པའམ་རྒྱུན་ཞུགས་ལ་གནས་པར་སྐད། བསྙེན་གནས་༩
གནས་པའི་སྐབས་ཉིན་ཞིག་ཞོགས་པ་སངས་རྒྱས་མཇལ་བར་བསྐྱོད། གང་དག་རྒྱུན་ཞུགས་ལ་
གནས་པ་དང་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་སྔོན་གྱི་ལས་ལ་བརྟེན་ནས་ལམ་ལ་
ཞུགས་ཏེ་ཉིན་རེར་ཟས་ཐུན་རེ་བཟས་ནས་འཇིག་རྟེན་ལས་འདས་པའི་ས་ལ་འདས། དེའི་ཕྱིར་
བཅོམ་ལྡན་འདས་ཀྱིས། གནས་གཙང་མའི་ལྷ་རྒྱལ་པོ་རྫ་མཁན་གྱིས་ཉིན་རེར་ཟས་ཐུན་རེ་བཟས་
ཏེ་བདེ་བའི་གནས་ལ་རོལ་བ་ནི་དགེ་ཞིང་ལེགས་སོ་ཞེས་གསུངས། དེས་ན་སྤྱིར་རྒྱུན་ཞུགས་ཀྱི་
འབྲས་བུ་ལ་གནས་པ་རྣམས་ཀྱིས་ཉིན་རེར་ཟས་ཐུན་རེ་བཟས་ཏེ་བདེ་བར་ལོངས་སྤྱོད་དོ།།
དགེ་བསྙེན་དེས་ཀྱང་སྨྱུག་མར་གནས་ཏེ་བཅོམ་ལྡན་འདས་ཀྱི་དྲུང་དུ་བཅར། གུས་ཕྱག་
ཕུལ་ཏེ་ཆོས་ཉན་ནས་བསྡད། དེའི་ཚེ་ཀོ་སཱ་ལའི་རྒྱལ་པོ་གསལ་རྒྱལ་ཡང་སངས་རྒྱས་ལ་གུས་
ཕྱག་འབུལ་བར་སླེབས། དགེ་བསྙེན་དེས་རྒྱལ་པོ་ཕེབས་པ་མཐོང་འཕྲལ། ཡར་ལངས་ནས་རྒྱལ་
པོར་ཕེབས་བསུ་ཞུ་བར་འགྲོ་དགོས་མིན་བློ་རྩེ་གཉིས་སུ་གྱར། རང་ཉིད་སངས་རྒྱས་ཀྱི་མདུན་
དུ་ཡོད་སྟབས། ཡར་ལངས་ནས་བསུ་བ་ཞུ་བར་སོང་ན། རྒྱལ་པོར་ཆེ་བསྟོད་མཚོན་ཀྱང་སངས་
རྒྱས་ལ་མ་གུས་པར་མཐོང་སྟེ། མཐར་རྒྱལ་པོ་ཁོང་ཁྲོ་ལངས་ཀྱང་བསུ་བ་ཞུ་བར་མི་འགྲོ་རྒྱུར་ཐག་
བཅད། དེ་ལྟར་དགེ་བསྙེན་གྱིས་ཡར་མ་ལངས་པར་བསྡད།
དགེ་བསྙེན་དེ་ཡར་མ་ལངས་པ་རྒྱལ་པོ་གསལ་རྒྱལ་གྱིས་མཐོང་འཕྲལ་ཁོང་ཁྲོ་རབ་ཏུ་
འབར། འོན་ཏེ་བྱ་ཐབས་ཟད་དེ་སངས་རྒྱས་ལ་གུས་ཕྱག་ཕུལ་ནས་ཟུར་ཞིག་ཏུ་ཙོག་པུར་བསྡད།
དེ་སངས་རྒྱས་ཀྱིས་མཁྱེན་ནས་རྒྱལ་པོར། རྒྱལ་པོ་ཆེན་པོ། ཁྱིམ་པ་དད་ལྡན་པ་དགེ་བསྙེན་ཞེས་
བྱ་བ་འདི་སྡེ་སྣོད་གསུམ་ལ་བྱང་ཆུབ་ཅིང་ཆོག་ཤེས་ཅན་གྱི་མཁས་པ་ཞིག་ཡིན་ནོ། ཞེས་དགེ་
བསྙེན་ལ་བསྔགས་བརྗོད་མཛད། དེ་རྒྱལ་པོས་ཐོས་འཕྲལ་སེམས་ཞི་བར་གྱུར་རོ།།
ཉིན་ཞིག་ཞོགས་ཟས་གྲུབ་པའི་རྗེས་རྒྱལ་པོ་ཕོ་བྲང་གི་རྩེ་ཐོག་ཏུ་ལངས་ནས་བསྡད་པའི་
སྐབས། ཁྱིམ་པ་རྗེས་འཇུག་པ་དགེ་བསྙེན་གྱིས་བསིལ་ལྷམ་ཞིག་གྱོན་ནས་ལག་ཏུ་ཉི་གདུགས་
ཤིག་ཐོགས་ཏེ་རྒྱལ་པོའི་ཕོ་བྲང་གི་ཁྱམས་རའི་ནང་དུ་འགྲོ་བ་མཐོང་འཕྲལ་རྒྱལ་པོས་མདུན་དུ་
བོས། དགེ་བསྙེན་གྱིས་ཉི་གདུགས་དང་བསིལ་ལྷམ་ཟུར་ཞིག་ཏུ་བཞག་སྟེ། རྒྱལ་པོའི་མདུན་དུ་
བཅར་ནས་གུས་འདུད་ཞུས་རྗེས་ཟུར་ཞིག་ཏུ་བསྡད། དེ་ལ་རྒྱལ་པོས། ཁྱིམ་པ་དད་ལྡན་པ་ཁྱོད་
ཀྱིས་ཉི་གདུགས་དང་བསིལ་ལྷམ་ཟུར་དུ་འཇོག་དོན་ཅི་ཡིན་དྲིས་པས། རྒྱལ་པོས་བཀའ་འགུགས་
གནང་པ་ཐོས་འཕྲལ་རྒྱལ་པོའི་སྐུ་མདུན་དུ་མ་བཅར་གོང་དེ་དག་ཟུར་དུ་བཞག་པ་ཡིན་ཞེས་ཞུས།
ཡང་རྒྱལ་པོས། ཁྱོད་ཀྱིས་ང་རྒྱལ་པོ་ཡིན་པ་དེ་རིང་གཞི་ནས་ཤེས་འདུག་ཅེས་སྨྲས་པར། བདག་
གིས་ཁྱེད་རྒྱལ་པོ་ཡིན་པ་རྟག་ཏུ་ཤེས་སོ་ཞེས་ཞུས། དེས་ན་ཁ་སང་སངས་རྒྱས་ཀྱི་སྐུ་མདུན་ནས་
ཁྱོད་ཀྱིས་ང་མཐོང་ཡང་ཡར་མ་ལངས་པ་ཅི་ཡིན་ཟེར།
རྒྱལ་པོ་ཆེན་པོ། བདག་སངས་རྒྱས་ཀྱི་སྐུ་མདུན་དུ་བཅར་སྟབས་རྒྱལ་པོ་ཕེབས་པའི་ཚེ་
ཡར་ལངས་ན་སངས་རྒྱས་ལ་མ་གུས་པ་མཐོང་བས། མ་ལངས་སོ་ཞེས་ཞུས། དེས་ན་རྒྱལ་པོས།
ཤིན་ཏུ་ལེགས། སྔར་བྱས་སེམས་ལ་མ་འཛིན། ཁྱོད་ཀྱིས་ཚེ་འདི་ཕྱི་གཉིས་དང་འབྲེལ་བའི་བླང་
དོར་གྱི་ཚུལ་ལེགས་པར་ཤེས་ཤིང་སྡེ་སྣོད་གསུམ་ལ་མཁས་པར་སྣང་བས། ངེད་ཅག་གི་བུད་
མེད་ཀྱི་སྡོད་ཤག་ནང་ཆོས་སྐྱོར་ཅིག་ཅེས་སྨྲས་པར། རྒྱལ་པོ་མཆོག །ངས་དེ་ལྟར་མི་ནུས། དེ་
ཅིའི་ཕྱིར་ཞེ་ན། རྒྱལ་པོའི་ཕོ་བྲང་ནི་སྐྱོན་འདོགས་སམ་དགག་ཆ་ཆེ་བའི་གནས་ཤིག་ཡིན་པས།
ཁྱིམ་པ་ཞིག་གིས་རབ་བྱུང་གི་ལས་བྱས་ན་མི་འགྲིག །དེ་ལས་རབ་བྱུང་ཞིག་ལ་སྐུལ་མ་གནང་ན་
ལེགས་སོ་ཞེས་ཞུས།
དེས་ན་རྒྱལ་པོས་ཁོ་པ་ཕྱིར་བསློགས་ནས། ཤིན་ཏུ་ལེགས། ཁྱོད་འགྲོ་ན་ཆོག་ཅེས་སྨྲས།
དེ་རྗེས་བཅོམ་ལྡན་འདས་ཀྱི་དྲུང་དུ་ཕོ་ཉ་ཞིག་མངགས་ཏེ། བདག་གི་བཟའ་ཟླ་མལིཀ་( Mallika)
དང་བརསབྷཁུཏྟི་ཡ་(Vasabhakhattiya) གཉིས་ཀྱིས་ཆོས་ཉན་པར་འདོད་པས། དགེ་སློང་
ལྔ་བརྒྱ་དང་བཅས་ཉིན་ལྟར་བདག་གི་ཕོ་བྲང་དུ་ཆོས་འཆད་པར་ཕེབས་རོགས་ཞེས་འཕྲིན་བསྐུར།
རྒྱལ་པོ་ཆེན་པོ། ང་ཉིན་ལྟར་ས་ཆ་གཅིག་ཏུ་སོང་ན་མི་འགྲིག་ཅེས་སངས་རྒྱས་ཀྱིས་བཀའ་བསྩལ་
པར། དེས་ན་དགེ་འདུན་འགའ་གཏོང་དུ་གསོལ་པས། སངས་རྒྱས་ཀྱིས་ཚེ་དང་ལྡན་པ་ཀུན་དགའ་
བོ་བཏང༌། ཀུན་དགའ་བོས་ཉིན་ལྟར་དེར་སོང་ནས་བཙུན་མོར་ཆོས་བསྟན། བཙུན་མོ་གཉིས་ལས་
མལིཀས་དོན་གཉེར་ཆེན་པོས་སྦྱངས། དད་དམ་གཡོ་བ་མེད་པར་ཡང་ནས་ཡང་དུ་བསྒོམས་ནས།
བཤེས་གཉེན་གྱི་གདམས་ངག་ལ་སེམས་ལེགས་པར་གཏད་དོ། །འོན་ཏེ་བཙུན་མོ་བརསབྷཁུཏྟི
ཡས་བསླབས་པའི་དོན་རྣམས་ཚུལ་བཞིན་དུ་མ་སྦྱངས་པར་སྒོམ་ཡང་མ་བྱས་སོ༎
ཉིན་ཞིག་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོར། ཁྱོད་ཀྱི་སློབ་མ་དད་ལྡན་
མ་གཉིས་ཀྱིས་ཆོས་ཚུལ་བཞིན་དུ་ཤེས་སམ་ཞེས་བཀའ་གནང་པས། ཤེས་ལགས་སོ། །བཙུན་
མོ་མལིཀས་ཚུལ་བཞིན་དུ་སྦྱངས་པ་དང་བསྐྱར་སྦྱོང་ལེགས་པར་བྱས་པས་གང་ཐོས་པ་རྣམས་
དཔྱིས་ཕྱིན་པར་ཤེས་སོ། །འོན་ཀྱང་ཁྱེད་ཀྱི་གཉེན་ཚན་བཙུན་མོ་བརསབྷཁུའྱི་ཡ་ལ་དོན་གཉེར་
མེད་ཁར་བསྐྱར་སྦྱོང་ཡང་བྱ་སེམས་མེད་སྟབས། ལེགས་པར་མི་ཤེས་སོ་ཞེས་ཞུས། བཅོམ་ལྡན་
འདས་ཀྱིས་གསན་མ་ཐག་ཀུན་དགའ་བོར། ངས་བསྟན་པའི་ཆོས་རྣམས་ལ་ཐོས་པ་དང༌། བསམ་
པ༑ སྒོམ། གཞན་ལ་འཆད་རྒྱུའི་ཀུན་སློང་མེད་པ་དག་ལ་འབྲས་བུ་མི་འབྱུང་ཞིང་། དེ་ནི་མེ་ཏོག་
གང་ཞིག་ལ་ཁ་དོག་ལྡན་ཡང་དྲི་བཟང་མེད་པ་དང་མཚུངས།འོན་ཏེ་ཐོས་པ་དང༌། བསམ་པ། སྒོམ།
གཞན་ལ་འཆད་རྒྱུའི་ཀུན་སློང་ཡོད་པ་དག་ལ་དེ་ལས་ལྡོག་པའོ་ཞེས་བཀའ་བསྩལ་ཏོ།།
བསྟན་དོན། མེ་ཏོག་ཅེས་པ་ཕྱི་ཚུལ་ནས་མཚར་སྡུག་ལྡན་ཞིང་ཡིད་དབང་འཕྲོག་པ་ཞིག་
ཏུ་མངོན་ལ། ཁ་དོག་རྣམ་པར་བཀྲ་ཡང་། ཅི་སྟེ་དེ་ལ་དྲི་བཟང་མི་ལྡན་ན། སྙིང་པོ་མེད་ཅིང༌། །དེ་
བཞིན་ལེགས་བཤད་རྣམས་ཉམས་ལེན་དུ་མ་བཀལ་ན། སྙིང་པོ་མེད་དུ་ཉིད་ཟད་དོ།།
བསྟན་དོན། མེ་ཏོག་ཅེས་པ་ཕྱི་ཚུལ་ནས་མཚར་སྡུག་ལྡན་ཞིང་ཡིད་དབང་འཕྲོག་པ་ཞིག་
དང་། ཁ་དོག་རྣམ་པར་བཀྲ་བ། དྲི་བཟང་རབ་ཏུ་ལྡན་ན་ལེགས་པ་ལྟར། སྐྱེ་བོ་གང་ཞིག་གིས་
ལེགས་པར་འཆད་ཅིང་། བཤད་པ་ལྟར་རང་ངོས་ནས་ཉམས་སུ་བླངས་ན། དེ་ལྟའི་གང་ཟག་གི་
གདམས་ངག་ལ་ལེགས་པར་བསྟོད་ཅིང་ཕན་པ་འབའ་ཞིག་གོ།
འགྲེལ་པ། མེ་ཏོག་གི་སྙིང་པོ་ནི་དེའི་དྲི་བསུང་ཡིན་ཞིང་། ཚོན་མདངས་རྣམ་པར་བཀྲ་བས་
མིག་ལ་མཛེས་ཀྱང་དྲི་མེད་ན། མེ་ཏོག་གི་དོན་མི་ཚང་ངོ༌། །དེའི་དོན་ནི། ངག་ནས་སངས་རྒྱས་ཀྱི་
ཆོས་འཆད་ཅིང༌།ངོ་ཐོག་ཏུ་ལག་ལེན་དྲི་མ་ཙམ་ཡང་མེད་ན། འཆད་པ་པོའི་མཚན་ཉིད་མི་ཚང་ངོ༌།།
ཅི་སྟེ་མེ་ཏོག་ཅིག་གི་ཁ་དོག་ལེགས་ཤིང༌། མིག་ལ་མཛེས་པ། དྲི་བཟང་ལྡན་ན། མེ་ཏོག་གི་
གོ་ཆོད་པས། དེ་ནི་སངས་རྒྱས་ཀྱི་ཆོས་ཉམས་སུ་བླངས་ན་དེའི་དྲི་བཟང་འཐུལ་བར་འགྱུར་བ་དང་
མཚུངས་སོ།།
སངས་རྒྱས་པའི་ཆོས་ཀྱི་དྲི་བཟང་ནི་ཉམས་ལེན་གྱི་ཐོག་ནས་ཡོང་དགོས་ཤིང་། གལ་ཏེ་
ངག་ནས་ཆོས་འཆད་ཅིང༌། བཤད་པ་ལྟར་ལག་ལེན་དུ་མ་བསྟར་ན། ཚོན་མདངས་བཀྲ་ནའང་དྲི་
མས་དབེན་པའི་མེ་ཏོག་དང་འདྲ། དེ་ལས་ལྡོག་སྟེ་བཤད་པ་ལྟར་ཉམས་སུ་བླངས་ན་ཕུལ་བྱུང་གི་
མེ་ཏོག་ཅིག་དང་གཉིས་སུ་མེད་དོ།།
འཇིག་རྟེན་འདི་རུ་སྐྱེས་པ་དག །བསོད་ནམས་གསོག་ལ་
འབད་པར་འཚལ།།
༤ (༨) བུ་མོ་ས་ག་མའི་སྒྲུང་།
སངས་རྒྱས་བཅོམ་ལྡན་འདས་མཉན་ཡོད་དུ་ཤར་ཕྱོགས་ཀྱི་ཀུན་དགའ་རྭ་བ་ཞེས་བྱ་བའི་དགོན་
དུ་བཞུགས་པའི་ཚེ། དགོན་དེའི་གྲགས་ཆེ་བའི་སྦྱིན་བདག་ས་ག་མར་ཚིགས་སུ་བཅད་པ་འདི་
གསུངས་སོ༎
ཇི་ལྟར་མེ་ཏོག་ཕུང་པོ་ལས། །མེ་ཏོག་ཕྲེང་བ་མང་བྱེད་ལྟར།།
སྐྱེས་ནས་འཆི་བར་ངེས་པ་རྣམས། །དགེ་བ་མང་དུ་བྱེད་པར་བྱ།།
གླེང་གཞི། ས་ག་མ་ནི་ཡུལ་བྷདྡྷི ཡའི་(Bhaddiya) ནང་གི་མིང་ལ་དྷནནྡྲཡ་(Dhanan-
jaya) ཞེས་པའི་ཕྱུག་བདག་ཅིག་གི་བུ་མོ་ཡིན། ཁོ་པའི་ཆུང་མའི་མིང་ལ་སུམན་ལྷ་མོ་
(Sumanadevi) དང་། རྒྱལ་པོ་གཟུགས་ཅན་སྙིང་པོའི་མངའ་རིས་རྒྱལ་ཕྲན་གྱི་གྲགས་པ་ཆེ་
བའི་ཕྱུག་བདག་ལྔ་ལས་མནྡཀ་(Mendaka) ཞེས་བོས་པའི་ཕྱུག་བདག་དེའི་ཚ་མོའོ།། བུ་མོ་
ས་ག་མ་ལོ་ན་བདུན་ལ་གསོན་པའི་ཚེ། བཅོམ་ལྡན་འདས་ཡུལ་བྷདྡྷིཡར་ཕེབས། སྐབས་དེར་ཕྱུག་
བདག་མནྡཀས་ཚ་མོ་ས་ག་མ་དང་མོའི་འཁོར་ལྔ་བརྒྱ་ཁྲིད་དེ་བཅོམ་ལྡན་འདས་ལ་གུས་འདུད་ཞུ་
བར་བཅར་ཏེ། ཆོས་ཉན་པའི་རྗེས་ས་ག་མ་དང༌། མོའི་སྤོ་བོ། འཁོར་ལྔ་བརྒྱ་བཅས་ལ་རྒྱུན་ཞུགས་
ཀྱི་གོ་འཕང་ཐོབ་བོ། །བུ་མོ་ས་ག་མ་ན་ཚོད་སྨིན་པ་དང་མཉན་ཡོད་ཀྱི་ཕྱུག་བདག་མིགར་( Mi-
gara) ཞེས་པའི་བུ་པུནྣབརདྡཱན་(Punnavaddhana) དང་ལྷན་དུ་གཉེན་སྒྲིག་བྱས། ཉིན་
ཞིག་ས་ག་མའི་གྱོས་པོ་ཟས་ཟ་བཞིན་པའི་སྐབས། ཁྱིམ་གྱི་སྒོ་འགྲམ་དུ་དགེ་འདུན་པ་ཞིག་བསོད་
སྙོམས་སློང་བར་བཅར། འོན་ཏེ་མིགརས་དགེ་འདུན་དེར་ཁ་ཡ་གཏན་ནས་མ་བྱས། དེའི་ཚེ་བུ་མོ་
ས་ག་མས་ཚུལ་དེ་མཐོང་འཕྲལ་དགེ་འདུན་དེར། བཟོད་གསོལ་ཞུས་ཏེ། བདག་གི་གྱོས་པོས་ཟ་
འཕྲོ་ཁོ་ན་ལས་མི་ཟ་ཞེས་ཞུས། དེ་ཐོས་མ་ཐག་གྱོས་པོ་རབ་ཏུ་ཁྲོས་ཏེ་བུ་མོ་ས་ག་མ་ཁྱིམ་ནས་
ཕྱིར་རྒྱུགས་ཞེས་བཤད། འོན་ཀྱང་ས་ག་མས། ཕྱིར་མི་འགྲོའོ། །བདག་ལ་ཡབ་ཆེན་གྱིས་ལམ་
སྟོན་བྱེད་པོར་ཕྱུག་བདག་བརྒྱད་བརྫངས་པས། བདག་ལ་ཉེས་པ་ཡོད་མེད་ཁོང་ཚོས་ཐག་གཅད་
པར་བྱའོ་ཞེས་སྨྲས། མི་རིང་བར་ལམ་སྟོན་བྱེད་པོ་རྣམས་དེ་གར་སླེབས་པ་དང༌། ཕྱུག་བདག་
མིགརས་སྒྲུང་ཆ་ཚང་བཤད་པས། བུ་མོ་ས་ག་མར་ཉེས་པ་མེད་པ་ར་འཕྲོད་བྱས་སོ། །དེ་རྗེས་ས་
ག་མས། བདག་སངས་རྒྱས་ཀྱི་ཆོས་ལ་མི་ཕྱེད་པའི་དད་པ་ཡོད་པས། དགེ་འདུན་ལ་བསྙེན་བཀུར་
མི་ཞུ་མཁན་འདུག་ས་འདིར་བདག་འདུག་པའི་གནས་མིན་ནོ་ཞེས་དང༌། དགེ་འདུན་རྣམས་ལ་
བསོད་སྙོམས་སོགས་ཀྱི་བསྙེན་བཀུར་ཞུ་རྒྱུར་གནང་བ་མ་སྤྲད་ན། བདག་ངེས་པར་དུ་འགྲོའོ་ཞེས་
སྨྲས། དེའི་ཕྱིར་གྱོས་པོས། བཅོམ་ལྡན་འདས་དང་དགེ་འདུན་རྣམས་ཁྱིམ་དུ་གདན་འདྲེན་ཞུས་ན་
ཆོག་ཅེས་ས་ག་མར་གནང་བ་བྱིན་ནོ།།
ཕྱི་ཉིན་དེར་ས་ག་མས་བཅོམ་ལྡན་འདས་གང་གི་སློབ་མའི་ཚོགས་དང་བཅས་པ་ཁྱིམ་དུ་
གདན་དྲངས་ཏེ། ཞལ་ལག་མ་ཕུལ་གོང་རང་གི་གྱོས་པོའང་ཞལ་ལག་ཏུ་བོས་ཀྱང་མ་སླེབས། དེ་
རྗེས་ཞལ་ལག་གྲུབ་པའི་རྗེས་མི་རིང་བར་སངས་རྒྱས་ཀྱི་བསྩལ་བར་ངེས་པའི་གསུང་ཆོས་ཉན་
པར་ཤོག་ཅེས་གྱོས་པོར་ལན་བཏང་བས། གྱོས་པོའི་བསམ་པར་ད་ཐེངས་ཁས་མ་བླངས་ན་མི་
འགྲིག །འོན་ཏེ་དཀའ་ཐུབ་ལ་གནས་པའི་ཁོ་པའི་གཅེར་བུ་པའི་དགེ་རྒན་དེས་མོས་མཐུན་བྱས་
ཨེ་ཡོང་སྙམ། དེ་ལྟ་ནའང་དགེ་རྒན་གྱིས་གྱོས་པོར། ཁྱོད་སོང་ཡང་སྒེའུ་ཁུང་གི་ཡོལ་བའི་རྒྱབ་
ཏུ་ཡིབས་ནས་ཉན་ན་ཆོག་ཅེས་ཁོ་པར་གནང་བ་བྱིན། ཆོས་ཉན་པའི་རྗེས་གྱོས་པོར་རྒྱུན་ཞུགས་
ཀྱི་འབྲས་བུ་ཐོབ་ནས། སངས་རྒྱས་དང་རང་གི་བུའི་ཆུང་མའི་བཀའ་དྲིན་དྲན་ནས། དེང་ཕྱིན་
ཆད་བུ་མོ་ས་ག་མ་བདག་གི་མ་དང་གཉིས་སུ་མ་མཆིས་སོ་ཞེས་བསྒྲགས་པས། བུ་མོའི་མིང་ལ་
མིགརམཏ་(Migaramata) ཞེས་གྲགས་སོ།།
བུ་མོ་ས་ག་མར་བུ་བཅུ་དང་བུ་མོ་བཅུ་བྱུང་ཞིང༌། དེ་དག་ཚང་མས་བུ་ཕྲུག་བཙས་པས་ས་
ག་མར་ཚ་བོ་དང་ཚ་མོ་མང་པོ་བྱུང༌། ས་ག་མར་རང་གི་ཡབ་ཀྱིས་བག་རྫོངས་སུ་སྤྲད་པའི་རིན་
བྲལ་གྱི་ནོར་བུའི་རྒྱན་ཆ་ཞིག་ཡོད་ཅིང༌། ཉིན་ཞིག་འཁོར་གཡོག་དང་བཅས་རྒྱལ་བྱེད་ཚལ་གྱི་
དགོན་དུ་བསྐྱོད་ནས་དེ་གར་སླེབས་པ་ན། རྒྱན་ཆ་ཧ་ཅང་ལྗིད་པོ་ཚོར་ནས་མར་ཕུད་དེ་རས་ཀྱིས་
བཏུམས་ནས་ཞལ་ཏ་མ་ཞིག་ལ་ཉར་དུ་བཅུག །ཞལ་ཏ་མ་དེ་བརྗེད་ངས་ཆེ་བས་རྒྱན་ཆ་དགོན་
པར་ལུས། དགོན་པར་ཆོས་མཇལ་དུ་ཡོང་མཁན་ཁྱིམ་པ་དད་ལྡན་པ་རྣམས་ཀྱི་དངོས་རྫས་ལྷག་
ལུས་བྱུང་རིགས་ཀུན་དགའ་བོས་བདག་ཉར་བྱས་ཏེ་ཕྱིར་སློག་བྱེད་པ་ནི་རྒྱུན་སྲོལ་ཞིག་ཏུ་གདའ།
དེ་ནས་བུ་མོ་ས་ག་མས་ཞལ་ཏ་མ་དེ་སླར་དགོན་པར་རྒྱན་ཆ་འཚོལ་དུ་བཏང་ནས། གལ་ཏེ་རྒྱན་
ཆ་དེ་ཀུན་དགའ་བོར་རྙེད་འདུག་ན། ཕྱིར་འཁྱེར་མ་ཡོང་བར་ཀུན་དགའ་བོར་ཕུལ་ཞིག་ཅེས་
མངགས།འོན་ཏེ་ཀུན་དགའ་བོས་འབུལ་བ་མ་བླངས། དེར་བརྟེན་ས་ག་མས་རྒྱན་ཆ་བཙོངས་ནས་
ཚོང་འབབ་རྣམས་ཞལ་འདེབས་སུ་འབུལ་རྒྱུའི་ཐག་བཅད། འོན་ཀྱང་རྒྱན་ཆ་ཉོ་ཐུབ་མཁན་སུ་ཡང་
མ་བྱུང་སྟབས། མཐར་ས་ག་མ་རང་ཉིད་ཀྱིས་སྒོར་ཐེར་འབུམ་དགུ་དང་ཁྲི་ཚོ་བཅུ་སྤྲད་དེ་ཉོས་
ནས། སྒོར་དེ་དག་གིས་གྲོང་ཁྱེར་གྱི་ཤར་ཕྱོགས་སུ་དགོན་པ་ཞིག་བཞེངས་པ་དེར་ཤར་གྱི་ནགས་
དགོན་ཞེས་ཡོངས་སུ་གྲགས་སོ།།
བསྟན་དོན། མེ་ཏོག་གི་ཕྲེང་བ་བཟོ་མཁས་པ་ཞིག་གིས་མེ་ཏོག་གི་ཕུང་པོ་ལས་སྣ་ཚོགས་
བླངས་ཏེ། མེ་ཏོག་གི་ཕྲེང་བ་ངོ་མཚར་ཅན་བཟོ་བ་བཞིན་འཇིག་རྟེན་འདི་ན་སྐྱེས་པའི་རྣམ་དཔྱོད་
དང་ལྡན་པའི་སྐྱེ་བོ་ཚོས་སོ་སོའི་མི་ཚེའི་ནང་བྱ་བ་བཟང་པོ་བརྩམས་ནས་དཀར་པོ་དགེ་བའི་ལས་
གསོག་པར་བྱའོ།།
འགྲེལ་པ། ཚིགས་སུ་བཅད་པ་འདིའི་ནང་། མེ་ཏོག་ཕྲེང་བ་བཟོ་མཁན་གྱི་ལག་རྩལ་དང་མི་
ཚེ་དོན་དང་ལྡན་པ་སྐྱེལ་མཁན་དབར་བསྡུར་ཞིང༌། མི་ཚེའི་བྱ་གཞག་ནི་མེ་ཏོག་གི་ཕུང་པོ་དང་
བསྡུར་ཏེ། མི་ཚེ་ནི་ཚེར་མས་ཁེངས་པའི་མལ་ཁྲི་ལྟ་བུ་མིན་པར། ཡིད་དུ་འོང་བའི་མེ་ཏོག་གིས་
ཁེངས་པའི་མལ་ཁྲི་ལྟ་བུ་ཡིན་ཞེས་ང་ཚོར་དྲན་སྐུལ་བྱེད། མི་ཚེའི་དགོས་དོན་ནི་མེ་ཏོག་དེ་དག་
ལས་འཇིག་རྟེན་མཛེས་པར་བྱེད་པའི་ཕྲེང་བ་བཟོ་རྒྱུ་དེའོ། །མི་རྟག་པའི་ཆོས་ཅན་དུ་གྲུབ་པའི་ཚེ་
འདི་རང་གཞན་ཐམས་ཅད་ལ་བདེ་བ་བསྒྲུབ་པའི་ཆེད་དུ་བཀོལ་སྤྱོད་ཐུབ་ན་དེ་ལས་ལེགས་པ་མེད་
དོ༑ ༑དེས་ན་ཚིགས་བཅད་འདིས་ནང་པ་ནི་རྟག་ཏུ་ཚེར་མའི་སྡུག་བསྔལ་ལ་ཆོ་ངེ་འདོན་མཁན་གྱི་
ཡིད་ཆད་རིང་ལུགས་པ་མིན་ཞིང་། འཇིག་རྟེན་འདི་ཡར་རྒྱས་གཏོང་རྒྱུར་སྒོ་གང་ས་ནས་མི་ཚེ་
བཟང་ཕྱོགས་སུ་བེད་སྤྱོད་བྱེད་མཁན་ཡིན་པ་གསལ་པོར་བསྟན།
དགེ་བའི་དྲི་བཟང་ཕྱོགས་ཀུན་ཁྱབ། དྲི་བཟང་དེ་ནི་
ཀུན་གྱི་མཆོག །
༤ (༩) ཀུན་དགའ་བོས་དྲིས་པའི་དྲི་བ་དང་འབྲེལ་བའི་སྒྲུང་།
སངས་རྒྱས་བཅོམ་ལྡན་རྒྱལ་བྱེད་ཚལ་"གྱི་དགོན་དུ་བཞུགས་པའི་ཚེ། ཚེ་དང་ལྡན་པ་ཀུན་དགའ་
བོས་དྲིས་པའི་དྲི་བ་ཞིག་ལ་བསྟུན་ནས་ཚིགས་སུ་བཅད་པ་འདི་གསུངས་སོ།།
མེ་ཏོག་ཙན་དན་རྒྱ་སྤོས་མལླི་ཀའི། །དྲི་ཞིམ་རྫི་ཕྱོགས་ལྡོག་སྟེ་འགྲོ་མ་ཡིན།
དམ་པའི་དྲི་ནི་རྫི་ཕྱོགས་ལྡོག་སྟེ་འགྲོ། །སྐྱེས་བུ་དམ་པ་ཡུལ་ཀུན་ཁྱབ་པ་འདྲ།།
ཙན་དན་དང་ནི་རྒྱ་སྤོས་སམ། །ཨུཏྤལ་དབྱར་གྱི་མེ་ཏོག་སྟེ།།
དྲི་ཞིམ་འབྱུང་བ་དེ་རྣམས་ལས། །ཚུལ་ཁྲིམས་དྲི་ནི་བླ་ན་མེད།།
གླེང་གཞི། ཕྱི་དྲོ་ཞིག་ལ་ཚེ་དང་ལྡན་པ་ཀུན་དགའ་བོ་སེམས་རྩེ་གཅིག་ཏུ་མཉམ་པར་འཇོག་བཞིན་
པའི་སྐབས། སེམས་ནང་། སངས་རྒྱས་ལ་ཙན་དན་གྱི་དྲི་དང༌། རྒྱ་སྤོས་མ་ལླི་ཀའི་དྲི། མེ་ཏོག་གི་
དྲི་བཅས་དྲི་མཆོག་གསུམ་མངའ་ཞིང༌། དྲི་མཆོག་དེ་དག་རླུང་གི་རྗེས་སུ་བྱེད་ཅིང་འགྲོ་ནའང༌།
རླུང་གི་ཁ་ཕྱོགས་ལས་ལྡོག་སྟེ་འགྲོ་མཁན་གྱི་དྲི་ཞིག་ཡོད་དམ། ཡང་ན་རླུང་གི་རྗེས་སུ་བྱེད་པ་
དང་ལྡོག་པ་གཉིས་ཀ་བྱེད་མཁན་གྱི་དྲི་ཞིག་ཨེ་ཡོད་སྙམ། དྲི་བ་འདི་དག་གི་ལན་རང་གིས་འཚོལ་
ཐབས་བྱེད་དགོས་དོན་མེད། བཅོམ་ལྡན་འདས་ཉིད་ལ་འདྲི་བར་བྱའོ་ཞེས་གློ་བུར་དུ་བསམ་བློ་
འཁོར། དེ་རྗེས་སངས་རྒྱས་ཀྱི་དྲུང་དུ་བཅར་ནས་དྲི་བ་རྣམས་སྙན་དུ་གསོལ་པ། འདི་ལྟར།
དགོང་དྲོ་ཞིག་ལ་ཚེ་དང་ལྡན་པ་ཀུན་དགའ་བོ་མཉམ་བཞག་ལས་ལྡང་སྟེ་བཅོམ་ལྡན་འདས་
བཞུགས་སར་བཅར་ནས་དེར་སླེབས་པ་དང༌། སློབ་དཔོན་མཆོག །རླུང་གི་རྗེས་སུ་བྱེད་པ་ལས་
ལྡོག་སྟེ་མི་འགྲོ་བའི་དྲི་གསུམ་ཡོད་པ་གང་དག་ཡིན་ནམ་ཞེས་གསོལ་པས། དེ་དག་ནི་ཙན་དན་
གྱི་དྲི་དང༌། རྒྱ་སྤོས་མ་ལླི་ཀའི་དྲི། མེ་ཏོག་གི་དྲི་བཅས་ཡིན་ཅིང་། གསུམ་པོ་དེ་དག་གིས་རླུང་གི་
རྗེས་སུ་བྱེད་པ་ལས་ལྡོག་སྟེ་མི་འགྲོའོ་ཞེས་བཀའ་སྩལ། ཡང་ཀུན་དགའ་བོས། རླུང་གི་རྗེས་སུ་
བྱེད་པ་དང་ལྡོག་པ་གཉིས་ཀ་བྱེད་པའི་དྲི་ཞིག་ཡོད་དམ་ཞེས་ཞུས་པས། རླུང་གི་རྗེས་སུ་འགྲོ་བའི་
དྲི་ཞིག་དང༌། རླུང་གི་རྗེས་སུ་འགྲོ་ལྡོག་གཉིས་ཀ་བྱེད་པའི་དྲི་ཞིག་ཡོད་དོ་ཞེས་གསུངས། དྲི་དེ་
གང་ལགས་ཞེས་གསོལ་པས། ཅི་སྟེ་འཇིག་རྟེན་འདིའི་ནང་གི་གྲོང་ངམ་གྲོང་ཁྱེར་གྱི་སྐྱེ་བོ་སུ་འདྲ་
ཞིག་གིས་སངས་རྒྱས་དང༌། ཆོས། དགེ་འདུན་བཅས་ལ་སྐྱབས་སུ་སོང་ནས། སྲོག་གཅོད་དང༌།
མ་བྱིན་པར་ལེན་པ། རྫུན་སྨྲ་བ། སྡིག་ལས་བྱེད་པ། ཆང་ངམ་དུག་རྫས་སྤྱད་ནས་བག་མེད་པའི་
ལས་སོགས་སྤངས་ཏེ། ཅི་སྟེ་དགེ་རྩ་ཅན་དང༌། གཞུང་དྲང་བ། བརྣབ་སེམས་སོགས་ཀྱི་མ་བསླད་
པ༑ གཏོང་ཕོད་ཆེ་བ། སེར་སྣ་མེད་པ། སྦྱིན་པ་ལ་སྤྲོ་བ་སོགས་ཀྱི་བྱ་བ་ནི་རླུང་གི་རྗེས་སུ་འགྲོ་
ལྡོག་གཉིས་ཀ་བྱེད་པའི་དྲི་ཡིན་ནོ། །ཞེས་བཀའ་སྩལ་ཏོ།།
བསྟན་དོན། ཙན་དན་དང༌། ཀུ་མུ་ད། ཆུ་པདྨ། མེ་ཏོག་མལླི ཀ་སོགས་ལས་དྲི་ཞིམ་འཐུལ་
ཞིང༌། དྲི་དེ་དག་མེ་ཏོག་དག་གི་སྙིང་པོའོ། །དེ་ཅིའི་ཕྱིར་ཞེ་ན། དྲི་དེ་དག་ཀུན་གྱིས་དགའ་བའི་
གནས་སུ་གྱུར་ཞིང༌། ཐ་ན་རླུང་ལས་ལྡོག་སྟེ་ཕྱོགས་ཀུན་ཏུ་ཁྱབ་བོ།།
འགྲེལ་པ། བཅོམ་ལྡན་འདས་ཀྱིས་གསུངས་པའི་ཚིགས་སུ་བཅད་པ་༥༤ དང་༥༥ ནི་ཚེ་
དང་ལྡན་པ་ཀུན་དགའ་བོའི་དྲི་བའི་ལན་ནོ།། ནང་པའི་ལོ་རྒྱུས་ཁྲོད་ཚེ་དང་ལྡན་པ་ཀུན་དགའ་བོ་
ནི་མི་སྣའི་གཙོ་གྲས་ཤིག་དང༌། བཅོམ་ལྡན་འདས་ཀྱི་གསུང་ཕལ་མོ་ཆེ་ཡི་གེར་འགོད་པ་པོ་ཡིན།
བཀའ་བསྡུ་དང་པོའི་སྐབས་དགེ་འདུན་ཚོགས་ཀྱི་དབུས་སུ་མདོ་སྡེའི་ཆོས་རྣམས་ཇི་ལྟར་བཀའ་
སྩལ་བའི་ཚུལ་རྒྱས་པར་འཆད་པ་པོ་ནི་ཀུན་དགའ་བོའོ། །འདི་སྐད་བདག་གིས་ཐོས་པ་ཞེས་པའི་
བརྗོད་པ་འདི་ནང་པའི་གཞུང་ཕལ་མོ་ཆེའི་དབུར་ངོ་སྤྲོད་དུ་གསལ་ཞིང་། དེས་ཚེ་དང་ལྡན་པ་ཀུན་
དགའ་བོ་རང་ཉིད་ཀྱིས་བཅོམ་ལྡན་འདས་ཀྱི་དྲུང་ནས་ཆོས་ཇི་ལྟར་གསན་པ་ལྟར་དགེ་འདུན་
རྣམས་ལ་བཤད་པ་བསྟན་ཏོ༎
ཚེ་དང་ལྡན་པ་ཀུན་དགའ་བོ་ནི་བཅོམ་ལྡན་འདས་ཀྱི་སྐུ་བཅར་རམ་ཉེ་གནས་ཤིག་གོ །ད་
ཐེངས་ནང་ཆོས་ཞེས་ཡོངས་སུ་གྲགས་པའི་གཞུང་ཕལ་ཆེ་བ་བཅོམ་ལྡན་འདས་ཀྱི་སྐུ་བཅར་ཀུན་
དགའ་བོས་བསྡུས་ཤིང༌། དེའི་ཚེ་ཀུན་དགའ་བོ་ལ་སངས་རྒྱས་ཀྱི་ཆོས་ཀྱི་ཕྱག་མཛོད་ཅེས་བོས་
སོ༑ ༑ཀུན་དགའ་བོས་དེ་ལྟར་མཛད་པའི་ཚུལ་ཡང་ནང་པའི་གསུང་རབ་ནང་རྒྱས་པར་གསལ།
བཅོམ་ལྡན་འདས་ཀྱིས་ཆོས་གསུངས་ཏེ་ཐོག་མའི་ལོ་ངོ་ཉི་ཤུའི་རིང་འཆར་ཅན་གྱི་སྐུ་བཅར་སུ་
ཡང་མ་བྱུང༌། དགེ་འདུན་འགའ་ཞིག་གིས་སྐུ་བཅར་ཞུས་ཏེ། ཕེབས་ལམ་དུ་སངས་རྒྱས་ཀྱི་ཆོས་
གོས་དང་ལྷུང་བཟེད་བསྣམས་ཏེ་ཞབས་ཏོག་ཞུས། དགེ་འདུན་དེ་དག་ནི། ཚེ་དང་ལྡན་པ་ནགསམལ།
(Nagasamala) ནགིཏ ། (Nagita) ཨུཔབཱན།(Upavana) སུནཀྑཏྟ། (Sunakkhatta)
བསྐུལ་བྱེད། སགཏ། (Sugata) རཱདྷཱ། (Radha) མགྷིཡ། (Meghiya) བཅས་ཡིན།
ཉིན་ཞིག་བཅོམ་ལྡན་འདས་དང་ཚེ་དང་ལྡན་པ་ནགསམལ་ཕྱོགས་སུ་ཕེབས་པའི་སྐབས་
ལམ་མདོ་ཞིག་ལ་སླེབས་ཏེ། བཅོམ་ལྡན་འདས་ཀྱིས་ལམ་ག་གེ་མོ་ཞིག་བརྒྱུད་དེ་འགྲོ་ཞེས་
གསུངས་པར། ནགསམལས་མ་ཉན་པར་ལམ་གཞན་ཞིག་བདམས་ཏེ། བཅོམ་ལྡན་འདས་ཀྱི་
ལྷུང་བཟེད་དང་ཆོས་གོས་ས་སྟེང་དུ་འཇོག་གྲབས་བྱེད་སྐབས་བཅོམ་ལྡན་འདས་ཀྱིས་བཞེས། དེ་
ནས་ནགསམལས་རང་གིས་བདམས་པའི་ལམ་དེར་གཅིག་པུར་བསྐྱོད་པས། ལམ་བར་དུ་ཁོ་པའི་
ཆོས་གོས་དང་ལྷུང་བཟེད་ཇག་པས་འཕྲོག་བཅོམ་བྱས་ཏེ་མགོ་བོར་རྨས་སྐྱོན་ཕོག །མཐར་མྱ་ངན་
གྱིས་གཟིར་ནས་མགོ་ནས་ཁྲག་འཛག་གིན་འགྱོད་དེ་བཅོམ་ལྡན་འདས་ཀྱི་དྲུང་དུ་ཕྱིར་བཅར་བས།
བཅོམ་ལྡན་འདས་ཀྱིས་དབུགས་དབྱུང་བར་མཛད་དོ།།
ཉིན་གཞན་ཞིག་ཏུ་ཇནྟུ་(Jantu) ཞེས་པའི་གྲོང་དུ་ཚེ་དང་ལྡན་པ་མགྷིཡ་(Meghiya)
དང་ལྷན་དུ་ཕེབས་པའི་ཚེ། མགྷིཡས་ཤིང་འབྲས་ཨ་མྲའི་ཚལ་ཞིག་ཏུ་སྒོམ་ལ་འཇུག་རྒྱུར་གདམ་
ག་བྱས་ཏེ་ལྷུང་བཟེད་དང་ཆོས་གོས་བཅོམ་ལྡན་འདས་ལ་ཕུལ། བཅོམ་ལྡན་འདས་ཀྱིས་བསླབ་
བྱ་ཐེངས་གསུམ་མཛད་ཀྱང་མགྷིཡས་མ་ཉན། མཐར་སྒོམ་སྒྲུབ་ལམ་ལྷོང་མ་བྱུང་བར་བཅོམ་ལྡན་
འདས་ཀྱི་དྲུང་དུ་ཕྱིར་ལོག་ནས་མཐོལ་བཤགས་ཕུལ། དེ་ནས་བཅོམ་ལྡན་མཉན་ཡོད་དུ་རྒྱལ་བྱེད་
ཚལ་གྱི་དགོན་དུ་ཕེབས་པའི་ཚེ་དགེ་འདུན་འདུས་ཚོགས་སུ་དགེ་འདུན་དེ་གཉིས་ཀྱི་སྤྱོད་ཚུལ་
ཐུགས་ལ་མ་བབས་པར། རྒྱུན་གཏན་སྐུ་བཅར་བ་ཞིག་དགོས་པའི་དགོངས་ཚུལ་གསུངས་ཤིང་།
དེའི་ཚེ་བཅོམ་ལྡན་དགུང་ལོ་༥༥ ཕེབས་སོ།།
དེ་མ་ཐག་ཚེ་དང་ལྡན་པ་ཤཱ་རིའི་བུས་ཡར་ལངས་ནས། བཅོམ་ལྡན་འདས་ལ་གུས་ཕྱག་ཕུལ་
ཏེ༑ བཅོམ་ལྡན་འདས་ཀྱི་རྒྱུན་གཏན་སྐུ་བཅར་བདག་གི་བྱའོ་ཞེས་དང་དུ་བླངས། འོན་ཏེ་ཤཱ་རིའི་བུ་
སློབ་མའི་གཙོ་བོ་ཡིན་པས་དོན་གཞན་གྱི་སླད་དུ་དགོངས་ནས་བཅོམ་ལྡན་འདས་ཀྱིས་ཞལ་གྱིས་མ་
བཞེས། དེ་བཞིན་མོའུ་གལ་གྱི་བུས་དང་དུ་བླངས་ཀྱང་ཞལ་གྱིས་མ་བཞེས་སོ།། དེ་ནས་དགེ་འདུན་
རྣམས་ཀྱིས་ཅི་ཡང་མི་སྨྲ་བར་གནས་པའི་ཀུན་དགའ་བོར་བཅོམ་ལྡན་འདས་ཀྱི་སྐུ་བཅར་ཞུ་རྒྱུའི་
སྐུལ་མ་བཏང༌། འོན་ཏེ་ཀུན་དགའ་བོས་རང་ཉིད་བཅོམ་ལྡན་འདས་ཉིད་ཀྱིས་མིང་འདོན་གནང་རྒྱུར་
བསྒུགས་ནས་བསྡད། བཅོམ་ལྡན་འདས་ཀྱིས། ཀུན་དགའ་བོར་སྐུལ་མ་བྱེད་དགོས་དོན་མེད། ཁོ་
པས་རང་འགུལ་གྱིས་ང་ལ་བསྙེན་བཀུར་བྱ་བར་འགྱུར་རོ། །ཞེས་གསུངས།
ཚེ་དང་ལྡན་པ་ཀུན་དགའ་བོས་ཆ་རྐྱེན་བརྒྱད་བཏོན་ནས་བཅོམ་ལྡན་འདས་ལ་འཆར་ཅན་
ཞབས་ཏོག་ཞུ་རྒྱུ་ཁས་བླངས། བརྒྱད་པོ་ནི། ༡) སངས་རྒྱས་ལ་ཕུལ་བའི་གསོལ་ཆས་ང་ལ་གནང་
རྒྱུ་མེད་པ་དང༌། ༢) སངས་རྒྱས་ལ་ཕུལ་བའི་ན་བཟའ་ང་ལ་གནང་རྒྱུ་མེད་པ། ༣) སངས་རྒྱས་ཀྱི་
དྲི་བཟང་གཟིམ་ཆུང་ནང་ང་སྡོད་དུ་མི་འཇུག་པ། ༤) སངས་རྒྱས་བསོད་སྙོམས་ལ་གདན་དྲངས་
པའི་ཚེ་ང་ལྷན་དུ་འགྲོ་ཞེས་མི་གསུངས་པ། ༥) ངས་མོས་མཐུན་བྱས་ཚེ་སངས་རྒྱས་ཀྱིས་གདན་
ཞུར་ཞལ་བཞེས་དགོས་པ། ༦) སངས་རྒྱས་མཇལ་ཁ་ཞུ་བར་ཡོང་མཁན་ཚོས་ང་དང་མཉམ་དུ་
བཅར་དགོས་པ། ༧) ང་ལ་དོགས་གཞི་ནམ་བྱུང་ཡང་ཐད་ཀར་སངས་རྒྱས་ལ་དོགས་གཅོད་ཞུ་
རྒྱུར་བཀག་འགོག་མི་ཆོག་པ། ༨) སངས་རྒྱས་ཀྱིས་ཆོས་ག་དུས་གསུང་ཡང་ང་ཡོད་དགོས་པ་
ལས་མེད་ན་ཆོས་གསུང་རྒྱུ་མེད་པ་བཅས་ཡིན།
ཆ་རྐྱེན་བརྒྱད་པོ་དེ་དག་ལ་སངས་རྒྱས་ཀྱི་ཞལ་བཞེས་གནང་རྗེས་ཚེ་དང་ལྡན་པ་ཀུན་
དགའ་བོ་སངས་རྒྱས་ཀྱི་རྒྱུན་གཏན་གྱི་སྐུ་བཅར་བ་ཆགས་སོ། །དེ་ནས་བཟུང་སངས་རྒྱས་གང་དུ་
ཕེབས་ཀྱང་ཀུན་དགའ་བོ་ལྷན་དུ་བཅར་ནས་ཆབ་ཚ་པོ་དང་གྲང་མོ་ཕུལ། སྐུ་ལ་ཕུར་མཉེ་བཏང༌།
སངས་རྒྱས་ཀྱིས་ག་དུས་བཀའ་བཏང་ཡང་གྲ་སྒྲིག་ཨང་གསར་གྱིས་མཚན་མོ་གཉིད་ཀྱང་མ་ཁུག་
པར་ལག་ཏུ་ཤིང་གི་སྒྲོན་མེ་ཞིག་ཐོགས་ནས་གཟིམ་ཆུང་ལ་སྐོར་བ་དགུ་ཙམ་དང༌། དེ་བཞིན་
གཟིམ་ཆུང་ནང་བྱི་དོར་དང་གཙང་སྦྲ་བྱས་ཏེ། ཚེ་ལས་མ་འདས་བར་གཟུགས་དང་གྲིབ་མ་བཞིན་
དུ་སངས་རྒྱས་ལ་ཞབས་ཏོག་ལེགས་པར་ཞུས་སོ།།
འོན་ཀྱང་མི་ཚེ་གང་པོ་སངས་རྒྱས་ལ་བསྙེན་བཀུར་བསྒྲུབས་ཀྱང་ཀུན་དགའ་བོར་དགྲ་
བཅོམ་པའི་གོ་འཕང་མ་ཐོབ་པར། བཅོམ་ལྡན་འདས་མྱ་ངན་ལས་འདས་ནས་གཟའ་འཁོར་ཁ་ཤས་
རྗེས་ཐོབ་སྟེ། བཀའ་བསྡུ་དང་པོའི་སྐབས་རྒྱལ་པོའི་ཁབ་ཏུ་འོད་སྲུང་ཆེན་པོས་གདན་དྲངས་པའི་
དགེ་སློང་ལྔ་བརྒྱའི་ཚོགས་ཀྱི་གཙོ་བོར་གྱུར་ཏོ། །དེས་ན་མདོ་སྡེ་མང་པོའི་ནང་འདི་སྐད་བདག་གི་
ཐོས་པ་ཞེས་པའི་བརྗོད་པ་གསལ་ཏོ།།
དགེ་བའི་དྲི་བཟང་ནམ་མཁར་འཕྱོ།།
༤ (༡༠) དགེ་སློང་འོད་སྲུང་ཆེན་པོའི་སྒྲུང་།
སངས་རྒྱས་བཅོམ་ལྡན་འདས་རྒྱལ་པོའི་ཁབ་ཀྱི་འོད་མའི་ཚལ་དུ་བཞུགས་པའི་ཚེ། འོད་སྲུང་ཆེན་
པོ་ལ་ཚིགས་སུ་བཅད་པ་འདི་གསུངས་སོ།།
རྒྱ་སྤོས་དང་ནི་ཙན་དན་གྱི། །དྲི་ཞིམ་གང་ཡིན་ཅུང་ཟད་ཙམ༎
ཚུལ་ཁྲིམས་ལྡན་པའི་དྲི་མཆོག་གང༌། །མཐོ་རིས་རྣམས་སུ་ལྡང་བར་བྱེད།།
གླེང་གཞི། ཉིན་བདུན་རིང་ཚེ་དང་ལྡན་པ་འོད་སྲུང་གིས་བསམ་གཏན་བསྒོམས་ནས་ཉིན་ཞིག་
རྒྱལ་པོའི་ཁབ་ཏུ་བསོད་སྙོམས་ལ་ཕེབས་རྒྱུའི་ཀུན་སློང་དང་བཅས་སྟན་ལས་ལྡང༌། དུས་མཚུངས་
ལྷའི་རྒྱལ་པོའི་བརྒྱ་བྱིན་གྱི་ཆུང་མ་ཡིད་འཕྲོག་ལྷ་མོ་ལྔ་བརྒྱའང་སྟན་ལས་ལྡང་ནས་ཚེ་དང་ལྡན་
པར་འབུལ་རྒྱུའི་ཀུན་སློང་དང་བཅས་བསོད་སྙོམས་ལྔ་བརྒྱ་གྲ་སྒྲིག་བྱས། དེ་ནས་བསོད་སྙོམས་
ཁྱེར་ནས་ལམ་ཟུར་ཞིག་ཏུ་བསྒུགས་ནས་ཚེ་དང་ལྡན་པར། བསོད་སྙོམས་ཕུལ་ནས་ངེད་ཅག་ལ་
གཟིགས་སྐྱོང་གནང་དུ་གསོལ་བས། ཚེ་དང་ལྡན་པས། ཚང་མ་ཕར་རྒྱུགས། བདག་གིས་དབུལ་
ཕོངས་ལ་རོགས་བྱེད་དུ་འདོད་ཅེས་གསུངས།
བརྒྱ་བྱིན་ཡང་ཚེ་དང་ལྡན་པར་བསོད་སྙོམས་འབུལ་འདོད་བྱུང་སྟེ། ན་རྒས། སོ་བུད། སྐྲ་
དཀར། ལུས་གུག་པའི་འཐག་མཁན་རྒས་པོ་ཞིག་གི་ཆ་བྱད་དུ་བརྫུས། དེ་ནས་སྐྱེ་ས་མཐོ་བའི་ལྷ་
མོ་ཞིག་རྒས་མོར་བསྒྱུར་ཏེ། སྲང་ལམ་ཞིག་ཏུ་བསྡད་ནས་སྐུད་པ་འཐག་གིན་གདའ། ཚེ་དང་ལྡན་པ
གྲོང་ཁྱེར་གྱི་ཕྱོགས་སུ་ཕེབས་པ་ན། དབུལ་པོར་རོགས་བྱེད་དགོས་དགོངས། གྲོང་ཁྱེར་གྱི་ཕྱི་ནས
སྲང་ལམ་ཁྲོད་གང་སར་གཟིགས་པས་མི་གཉིས་ཐུགས་སྣང་བྱུང་། དེའི་ཚེ་བརྒྱ་བྱིན་གྱིས་སྐུད་པ་
འཐག་གིན་སྐྱེ་ས་མཐོ་བའི་ལྷ་མོ་དེས་འཚེམ་འཁོར་གྱི་སྐུད་སྣོད་ནང་སྐུད་པ་བླུག་བཞིན་པ་གཟིགས།
འོད་སྲུང་ཆེན་པོ་རྒྱལ་སྒོའི་འགྲམ་དུ་ཕེབས་པ་དང་། བརྒྱ་བྱིན་གྱིས་འོད་སྲུང་གི་ལྷུང་བཟེད་བླངས་ཏེ།
ཚེ་དང་ལྡན་པ་ལ། བསོད་སྙོམས་ལེགས་ཉེས་ལ་མ་གཟིགས་པར་བཞེས་སུ་གསོལ།
དེ་མ་ཐག་རོ་བཅུད་ལྡན་པའི་བསོད་སྙོམས་དེའི་དྲི་བཟང་རྒྱལ་པོའི་ཁབ་ཀྱི་གྲོང་ཁྱེར་གྱི་
ཕྱོགས་ཀུན་ཏུ་ཁྱབ་བོ། །ཚེ་དང་ལྡན་པས། སྐྱེ་བོ་འདི་དབུལ་ཡང༌། ཁོ་པའི་བསོད་སྙོམས་ཀྱི་དྲི་
ནི་བརྒྱ་བྱིན་གྱི་ཟས་ཀྱི་དྲི་དང་འདྲ་བས། སུ་ཡིན་ནམ་སྙམ་ནས། གཟིགས་པས་བརྒྱ་བྱིན་་ཡིན་པ་
ཤེས་ཏེ། ཁྱོད་ཀྱིས་བསོད་ནམས་འཐོབ་ཕྱིར་དབུལ་པོའི་ཆ་བྱད་དུ་བརྫུས་ནས་དབུལ་པོའི་བསོད་
ནམས་གསོག་པའི་གོ་སྐབས་འཕྲོག་པ་ནི་ཆེས་སྡིག་པ་ཆེ། ད་ཐེངས་ང་ལ་བསོད་སྙོམས་ཕུལ་བའི་
མཐུ་ལས་དབུལ་པོ་སུ་རུང་དེ་ལ་ལོངས་སྤྱོད་འཕེལ་བར་འགྱུར་རོ་ཞེས་གསུངས། དེ་ལ་བརྒྱ་བྱིས་
གྱིས། བདག་ལས་དབུལ་བ་སུ་ཡོད་དམ་ཞེས་ཞུས་པས། ཁྱོད་ལ་ལྷ་ཡུལ་དུ་ལོངས་སྤྱོད་ཕུན་སུམ་
ཚོགས་པ་ཡོད་བཞིན་དབུལ་པོར་ཇི་ལྟར་གྱུར་ཞེས་ལན་མཛད།
བརྒྱ་བྱིན་ན་རེ། དེ་ནི་སངས་རྒྱས་བཅོམ་ལྡན་འདས་འཇིག་རྟེན་འདིར་མ་བྱོན་སྔོན་བདག་
གིས་དགེ་བའི་ལས་བྱས་པའི་འབྲས་བུའོ། །བཅོམ་ལྡན་འདས་འདིར་བྱོན་པའི་ཚེ་གོ་ས་གཅིག་
པའི་ལྷ་གསུམ་གྱིས་དགེ་བའི་ལས་བྱས་པའི་མཐུ་ལས་སླར་སྐྱེ་བ་བླངས་ནས་བདག་ལས་ཕུན་
སུམ་ཚོགས་པར་གྱུར་རོ། །ལྷ་དེ་དག་གིས་བདག་གི་མིག་སྔར། ལྷའི་བུ་མོ་གཡོག་མོར་ཁྲིད་དེ་
གྲོང་དུ་སྤྲོ་གསེང་ལ་རོལ། བདག་ཁེར་རྐྱང་དུ་རང་ཁྱིམ་དུ་ལུས་ཏེ། ཟིལ་གྱིས་གནོན་པར་བྱས་
པས། བདག་ལས་དབུལ་བ་སུ་ཡོད་ཅེས་ཞུས། དེ་ལྟར་ཡིན་མོད་ཀྱི་ཁྱོད་ཀྱིས་ང་ལ་བསོད་སྙོམས་
ཕུལ་ཏེ་མགོ་སྐོར་གཏོང་ཐབས་མ་བྱེད་གསུངས། ཁྱེད་ལ་མགོ་སྐོར་བཏང་སྟེ་བསོད་སྙོམས་ཕུལ་
བ་ལས་བདག་ལ་བསོད་ནམས་འཐོབ་བམ་མི་འཐོབ་ཅེས་དྲིས་པར། ཁྱོད་ལ་བསོད་ནམས་ཐོབ་བོ་
ཞེས་གསུངས། དེ་ལྟར་ན་བསོད་ནམས་གསོག་པའི་བྱ་བ་ནི་བདག་གི་ལས་འགན་ནོ་ཞེས་ཞུས་ཏེ།
བརྒྱ་བྱིན་གྱིས་ཚེ་དང་ལྡན་པར་གུས་འདུད་ཞུས་ནས་ལེགས་སྐྱེས་མ་དང་ལྷན་དུ་ཚེ་དང་ལྡན་པར་
སྐོར་བ་བྱས་སོ༎
བསྟན་དོན། རྒྱ་སྤོས་དང་ཙན་དན་གྱི་དྲི་ནི་ཅུང་དཀོན། ཅིའི་ཕྱིར་ཞེ་ན། འཇིག་རྟེན་འདི་
རུ་མ་གཏོགས་མེད། དེ་ལྟའི་དྲི་བཟང་ནི་འཛམ་བུ་གླིང་དུ་མ་གཏོགས་ཁྱབ་མི་ཐུབ། འོན་ཏེ་དགེ་
བའི་དྲི་བཟང་ནི་དེ་ལས་ལྡོག་པས་མཆོག་ཏུ་གྱུར་ཏེ། འཛམ་བུ་གླིང་ཙམ་མ་ཟད་མཐོ་རིས་སོགས་
སུའང་ལྡང་བར་བྱེད་དོ།།
འགྲེལ་པ། ཚིགས་བཅད་འདིའི་ནང་བཅོམ་ལྡན་འདས་ཀྱིས་དགེ་བའི་དྲི་བསུང་དང་ཀུན་
རྫོབ་ཏུ་ཡོད་པའི་ཙན་དན་དང༌། ཀུ་མུ་ད། མལླི ཀ་བཅས་ཀྱི་དྲི་བསུང་བསྡུར་ཏེ། ཙན་དན་ལ་
སོགས་པའི་དྲི་བསུང་ནི་དགེ་བའི་དྲི་བསུང་གི་དོ་མིན་པར་བསྟན། དཔེ་དེ་དག་ནི་ནང་པས་ཆོས་
འབུལ་སོགས་ཀྱི་སྐབས་མཆོད་གཤོམ་སོགས་ཀྱི་མདུན་དུ་འབུལ་སྲོལ་ཡོད།
འཆི་བས་ཐར་ལམ་རྗེས་མི་གཅོད།།
༤ (༡༡) བ་ལང་བདག་གི་སྒྲུང་།
སངས་རྒྱས་བཅོམ་ལྡན་འདས་འོད་མའི་ཚལ་གྱི་དགོན་དུ་བཞུགས་པའི་ཚེ། ཚེ་དང་ལྡན་པ་བ་ལང་
བདག་ལ་ཚིགས་སུ་བཅད་པ་འདི་གསུངས་སོ།།
ཚུལ་ཁྲིམས་ཕུན་སུམ་ཚོགས་པ་དང༌། །བག་ཡོད་ལ་གནས་ཡང་དག་ཤེས།།
རྣམ་པར་གྲོལ་བ་དེར་རྣམས་ཀྱི། །ལམ་ནི་བདུད་ཀྱིས་རིག་མི་འགྱུར།།
གླེང་གཞི། ཚེ་དང་ལྡན་པ་བ་ལང་བདག་རི་བོ་ཨིསིགིལིའི་(Isigilia) ཕ་བོང་ནག་པོའི་སྟེང་
གནས་བཅའ་བའི་སྐབས། བག་དང་ལྡན་པ་དང༌། གདུང་ཤུགས་དྲག་པོ། བློ་རྩ་བརྟན་པོའི་སྒོ་ནས་
སྒོམ་ཉམས་ལེན་ལ་ཞུགས་སྟབས་གྲོལ་བ་ཐོབ། དེ་ནས་སྙིང་རུས་ཆེན་པོས་རང་གི་ལས་འགན་
བསྒྲུབས་སྟབས་མི་རིང་བར་ནད་ཀྱིས་ཟིན་པས་སེམས་རབ་ཏུ་མ་ཞི་བར་གྱུར། དེ་ལྟར་ཐེངས་དྲུག་
ལ་སེམས་རབ་ཏུ་ཞི་ཐབས་བྱས་ཀྱང་མ་ཞི་བར་གྱུར་ཞིང་། སླར་ཐེངས་བདུན་པ་དེར་བ་ལང་བདག་
གི་སེམས་ནང༌། བདག་གིས་ཐེངས་དྲུག་ཐབས་ཤེས་བྱས་ཀྱང་ལམ་ལྷོང་མ་བྱུང་བས། ཐེ་ཚོམ་ནི་
སེམས་རབ་ཏུ་མ་ཞི་བའི་རྒྱུར་མཐོང་སྟེ། ད་ནི་སྤུ་གྲི་སྤྱོད་རྒྱུའི་དུས་ལ་སླེབས་འདུག་སྙམ།
དེ་ལྟར་ཁོ་པས་སྤུ་གྲི་ཞིག་བླངས་ནས་རང་གི་སྐྲ་བཞར་རྗེས་རང་སྲོག་གཅོད་རྒྱུའི་ཀུན་སློང་
དང་བཅས་མལ་ཁྲིའི་སྟེང་དུ་ཉལ། དེའི་ཚེ་བདུད་ཀྱིས་ཁོ་པའི་ཀུན་སློང་ཤེས་ནས། དགེ་སློང་འདིར་
སྤུ་གྲི་སྤྱོད་རྒྱུའི་བསམ་པ་གདའ། འདི་ལྟར་སྤུ་གྲི་སྤྱོད་པ་ནི་ཚེ་སྲོག་ལ་གཙིགས་སུ་མི་འཛིན་པར་
སྣང་བས། གལ་ཏེ་ངས་འགོག་ཐབས་བྱས་ན། ངའི་ཁ་ཏར་མི་ཉན་ཐག་གིས་ཆོད་པས། དེ་ལས་
བཅོམ་ལྡན་འདས་ལ་འགོག་ཏུ་གསོལ་ན་ལེགས་སྙམ། དེའི་ཚེ་ཚེ་དང་ལྡན་པ་སྤུ་གྲི་བཟུང་ནས་
གདའ། བཅོམ་ལྡན་འདས་ཀྱིས་བདུད་དེ་གཟིགས་ནས། གང་དག་གཡོ་བ་མེད་པ་རྣམས་ཀྱིས་ཚེ་
འདིར་ཞེན་ཆགས་མེད། བ་ལང་བདག་གིས་འཁོར་བའི་རྩ་བ་བཅད་དེ་དགྲ་བཅོམ་པའི་གོ་འཕང་
ཐོབ་བོ་ཞེས་གསུངས། དེ་ནས་བཅོམ་ལྡན་འདས་དགེ་འདུན་མང་པོའི་འཁོར་དང་བཅས་བ་ལང་
བདག་ཉལ་སའི་གནས་དེར་བྱོན།
དེའི་ཚེ་དུ་བའི་ཀ་བ་དང་མུན་ནག་གི་ཕུང་པོ་འདྲ་བའི་བདུད་དེས་ཕྱོགས་ཀུན་ཏུ་ཚེ་དང་
ལྡན་པའི་རྣམ་ཤེས་འཚོལ་བཞིན། གང་དུ་སྐྱེ་བ་བླངས་སམ་སྙམ། བཅོམ་ལྡན་འདས་ཀྱིས་དགེ་
སློང་དག་ལ་དུ་བའི་ཀ་བ་དང་མུན་ནག་གི་ཕུང་པོ་བསྟན་ནས། དགེ་སློང་དག །དེ་བདུད་དོ། །ཚེ་
དང་ལྡན་པ་བ་ལང་བདག་གི་རྣམ་ཤེས་འཚོལ་བཞིན་གདའ་ཞེས་བཀའ་སྩལ། དགེ་སློང་དག་གིས་
བཅོམ་ལྡན་འདས་ལ། ཚེ་དང་ལྡན་པ་བ་ལང་བདག་གང་དུ་སྐྱེས་སམ་ཞེས་ཞུས་པར། དགེ་སློང་
དག །གང་དུའང་སྐྱེ་བ་མ་བླངས། དེ་ཅིའི་ཕྱིར་ཞེ་ན། བ་ལང་བདག་ལ་དགྲ་བཅོམ་པའི་གོ་འཕང་
ཐོབ་བོ། །དེའི་ཕྱིར་བདུད་ལ་ཚེ་དང་ལྡན་པའི་རྣམ་ཤེས་མི་རྙེད་དོ་ཞེས་གསུངས། དེ་ནས་བདུད་དེ་
བཅོམ་ལྡན་འདས་ཀྱི་དྲུང་དུ་བཅར་ནས། བ་ལང་བདག་གང་དུ་གཤེགས་སམ་ཞེས་ཞུས།
དེ་ལ་བཅོམ་ལྡན་འདས་ཀྱིས། བ་ལང་བདག་གིས་འཁོར་བའི་རྩ་བ་བཅད་དེ་དགྲ་བཅོམ་
པར་གྱུར་རོ། །ཁྱོད་ཀྱིས་ཚེ་དང་ལྡན་པ་བ་ལང་བདག་གི་རྣམ་ཤེས་བཙལ་ནས་ཅི་བྱེད། ཁྱོད་འདྲ་
བའི་བདུད་བརྒྱ་ཕྲག་གམ་སྟོང་ཕྲག་གིས་བ་ལང་བདག་ནམ་ཡང་གླགས་མི་རྙེད་དོ། །ཞེས་བཀའ་
སྩལ་ཏོ ༎
བསྟན་དོན། གང་དག་སྤྱོད་ཚུལ་ལེགས་པ་དང་རྒྱུན་དུ་བག་དང་ལྡན་པའི་སྐྱེ་བོ་རྣམས་ཀྱིས་
རང་རྒྱུད་ཡོངས་སུ་ལོན་ཅིང༌། བདུད་རྣམས་སོ་སོའི་ལས་དབང་ལ་རྨོངས་ཏེ། ལེ་ལོའི་དབང་
གིས་འཆི་བ་འབའ་ཞིག་རྗེས་གཅོད་བྱེད་པ་ལས་འཆི་བ་མེད་པའི་དབྱིངས་སམ་གནས་སུ་འགྲོ་བ་
གཅོད་མི་ཐུབ་བོ།༎
འགྲེལ་པ། གྲོལ་བའམ་ཐར་པ་ཐོབ་ཅེས་པ་ནི་ནང་གི་མྱོང་བ་ཡོངས་སུ་ཐོན་པར་གོ་བ་དང༌།
དེ་ལྟའི་སྐྱེ་བོར་གྲོལ་བ་ལྔ་ཐོབ་ཅིང་། ལྔ་པོ་ནི། སེལ་གྲོལ། གཉེན་པོ་རྒྱུད་སྦྱོང་གི་གྲོལ་བ། གཅོད་
གྲོལ། གནོན་གྲོལ། གཟུར་གྲོལ་བཅས་སོ།།
སངས་རྒྱས་པའི་ཆོས་ནང་བདུད་ལྔ་ཡོད་དེ། འཆི་བདག་གི་བདུད། ཕུང་པོའི་བདུད། ཉོན་
མོངས་པའི་བདུད། ལས་ཀྱི་བདུད། ལྷའི་བུའི་བདུད་བཅས་སོ།།
པདྨ་ཕྱག་དར་ཁྲོད་དུ་མཛེས། །དགྲ་བཅོམ་ཀུན་ཏུ་
གཟི་མདངས་ཆེ།།
༤ (༡༢) གརཧདིནྣའི་(Garahadinna) སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། མིང་ལ་གརཧདིནྣ་
ཞེས་བྱ་བའི་ཕྱུག་བདག་དང་མེ་ཏོག་པདྨའི་ཆོ་འཕྲུལ་ལ་ཚིགས་སུ་བཅད་པ་འདི་དག་གསུངས་སོ།
ཇི་ལྟར་ཕྱག་དར་ཕུང་པོ་དག །ལམ་པོ་ཆེ་ལ་བོར་བྱས་པ།
དེ་ན་གཙང་མའི་དྲི་ལྡན་པའི། །ཡིད་འོང་པདྨ་སྐྱེ་བར་འགྱུར༎
དེ་བཞིན་ཕྱག་དར་ལྟ་བུ་ཡི། །སོ་སྐྱེས་ལོང་བའི་ཁྲོད་དག་ན།།
རྫོགས་སངས་རྒྱས་ཀྱི་ཉན་ཐོས་རྣམས། །ཤེས་རབ་ཀྱིས་ནི་ཆེར་མཛེས་འགྱུར།།
གླེང་གཞི། སྔོན་མ་མཉན་ཡོད་དུ་སིརིགུཏྟ་(Sirigutta) དང་གརཧདིནྣ་ཞེས་པའི་གྲོགས་པོ་
གཉིས་ཡོད། སྔ་མ་བཅོམ་ལྡན་འདས་ཀྱི་ཁྱིམ་པ་རྗེས་འཇུག་པ་དང༌། ཕྱི་མ་གཅེར་བུ་པའི་རྣལ་
འབྱོར་པ་ཞིག་གི་རྗེས་འཇུག་པ་ཡིན། གཅེར་བུ་པའི་རྣལ་འབྱོར་པ་དེས་ཡང་ནས་ཡང་དུ་རང་གི་
སློབ་མ་གརཧདིནྣཱ་ལ། གྲོགས་པོ་སིརིགུཏྟའི་རྩར་བསྐྱོད་དེ། ཁྱོད་ཀྱིས་དགེ་སློང་གོའུ་ཏ་མའི་དྲུང་
དུ་འགྲོ་དོན་ཅི། གོའུ་ཏ་མའི་དྲུང་ནས་ཅི་ཞིག་རེ་བ་བྱེད་དམ་ཞེས་སྨྲ་རུ་བཅུག་པ་དང༌། སིརིགུཏྟ་
ངེད་ཅག་གི་དྲུང་དུ་ཡོང་ནས་བསོད་སྙོམས་ངེད་ཅག་ལ་འཐོབ་ཆེད་ཁྱོད་ཀྱིས་ཁོ་ལ་ཁ་ཏ་བསླབ་བྱ་
ཅིའི་ཕྱིར་མི་བྱེད་ཅེས་སྨྲས། གརཧདིནྣས་རང་གི་བླ་མའི་བཀའ་བཞིན་ཡང་ནས་ཡང་དུ་གྲོགས་
པོ་སིརིགུཏྟའི་རྩར་སོང་ནས་གང་དུ་ཐུག་ཀྱང༌། ཁྱོད་དགེ་སློང་གོའུ་ཏ་མའི་དྲུང་དུ་སོང་ན་ཅི་ཕན།
གོའུ་ཏ་མའི་དྲུང་ནས་ཅི་ཞིག་རེ་བ་བྱེད་དམ། དེ་ལས་བདག་གི་བླ་མའི་དྲུང་དུ་བཅར་ནས་བསོད་
སྙོམས་བདག་གི་བླ་མར་ཕུལ་ན་ལེགས་ཞེས་སྨྲས།
སིརིགུཏྟས་གྲོགས་པོའི་གཏམ་ཉན་ཏེ་ལན་ཅི་ཡང་མ་བཏབ་པར་ཉིན་ཤས་རྗེས་བཟོད་མ་
ཐུབ་པར་གརཧདིནྣའི་རྩར་བསྐྱོད་དེ། གྲོགས་པོ་ཁྱོད་ཀྱིས་རྟག་ཏུ་ངའི་གམ་དུ་འོངས་ནས། གང་དུ་
ཐུག་ཀྱང་། གོའུ་ཏ་མའི་དྲུང་དུ་སོང་ན་ཅི་ཕན། དེ་ལས་ཁྱོད་ཀྱི་བླ་མའི་དྲུང་དུ་འོངས་ནས་བསོད་
སྙོམས་ཁོང་ལ་འབུལ་ཟེར་བས། སྔོན་ལ་བདག་གི་དྲི་བ་འདིར་ལན་ཐོབས་ཤིག་ཅེས་སྨྲས་ཏེ། ཁྱོད་
ཀྱི་སློབ་དཔོན་ལ་ཡོན་ཏན་གང་ལྡན་ནམ་ཞེས་དྲིས་པས། གརཧདིནྣས། བདག་གི་སློབ་དཔོན་གྱིས་
མི་མཁྱེན་པའི་ཆོས་སྣ་གཅིག་མེད། ཁོང་གིས་འདས་པ་དང༌། ད་ལྟ་བ། མ་འོངས་པའི་ཆོས་ཐམས་
ཅད་རྟོགས་ཤིང༌། གང་འབྱུང་སྲིད་པ་དང་མི་སྲིད་པ་གཉིས་ཀ་རྟོགས་སོ་ཞེས་ལན་བཏབ། དེ་ལྟ་ན་
ད་བར་བདག་ལ་ཤེས་སུ་མི་བཅུག་པས་ཁྱོད་ལ་ཉེས་པ་ཧ་ཅང་ལྕི། ཁྱོད་ཀྱི་སློབ་དཔོན་ལ་འཇིག་
རྟེན་ལས་འདས་པའི་མཁྱེན་པའི་སྟོབས་དེ་ལྟར་མངའ་བ་བདག་གིས་དེ་རིང་མ་གཏོགས་མི་ཤེས།
དེས་ན་བདག་གི་མིང་ནས་ཁྱོད་ཀྱི་སློབ་དཔོན་བདག་གི་ཁྱིམ་དུ་སྤྱན་འདྲེན་དུ་གསོལ།
གརཧདིནྣས་གཅེར་བུ་པའི་རྣལ་འབྱོར་པ་དེའི་དྲུང་དུ་བཅར་ནས་གུས་ཕྱག་ཕུལ་ཏེ། བདག་
གི་ཆོས་གྲོགས་སིརིགུཏྟས་ཕྱི་ཉིན་སློབ་དཔོན་མཆོག་ཁོ་པའི་ཁྱིམ་དུ་ཕེབས་སུ་གསོལ་གྱིན་གདའ་
ཞེས་ཞུས་པས། སློབ་དཔོན་གྱིས། སིརིགུཏྟས་ཁྱོད་ལ་ཉན་འཇོག་བྱས་སམ་ཞེས་པས། ལགས་
བྱས་སོ་ཞུས། གཉིས་ཀ་དགའ་ཐག་ཆོད་དེ། ང་ཚོའི་ལས་ཀ་ཚར་སོང་ངོ་ཞེས་སྨྲས། སིརིགུཏྟས་
ངེད་ཅག་ལ་བསོད་སྙོམས་འབུལ་རྒྱུར་གདོན་མི་ཟའོ་སྙམ།
སིརིགུཏྟའི་གནས་ཁང་རྒྱ་ཤིན་ཏུ་ཆེ་བ་དང༌། ཁང་མིག་གཉིས་ཀྱི་དབར་བར་ཁྱམས་སྟོང་
པ་རིང་པོ་ཞིག་ཡོད་སར། ས་དོང་གཏིང་རིང་པོ་ཞིག་བྲུས་ཏེ། ལྕི་བ་དང་འདམ་མྱགས་བཀང༌།
ཁར་རས་ཁེབ་ཅིག་གཡོགས་ནས་དེའི་སྟེང་བཞུགས་ས་གྲ་སྒྲིག་བྱས། ཡང་རྫ་མ་ཆེན་པོ་ཁ་ཤས་
གཙང་མ་བཟོས་ཏེ་ཁ་ཆུ་ཤིང་སྡོང་པོའི་ལོ་མ་དང་རས་ཡུག་གིས་བཀབ་ནས་མི་མངོན་པར་བྱས།
རྫ་མ་རྣམས་སྟོང་པ་ཡིན་རུང་ཕྱི་ངོས་སུ་འབྲས་ཐུག་དང༌། འབྲས་ཆན། མར། བྱེ་མ་ཀ་ར། ཁུར་
བཅས་སྐུས།
ཕྱི་ཉིན་ཞོགས་པ་སྔ་པོར་གརཧདིནྣ་གྲོགས་པོ་སིརིགུཏྟའི་ཁྱིམ་དུ་སོང་ནས། བདག་གི་སློབ་
དཔོན་རྣམས་ལ་གསོལ་ཚིགས་གྲ་སྒྲིག་ཟིན་ནམ་ཞེས་དྲིས་པས། གྲ་སྒྲིག་ཚར་སོང་ཞེས་ལན་
བཏབ། གང་དུ་ཡོད་ཅེས་པས། རྫ་མ་འདི་དག་ནང་འབྲས་ཐུག་དང༌། རྫ་མ་འདི་དག་ནང་འབྲས་
ཆན། རྫ་མ་འདི་དག་ནང་མར། འདི་དག་ནང་བྱེ་མ་ཀ་ར། འདི་དག་ནང་འཁུར་སོགས་ཀྱི་ཟས་
རིགས་མང་དུ་ཡོད། དེ་བཞིན་བཞུགས་སའང་གྲ་སྒྲིག་གྲུབ་བོ་ཞེས་བརྗོད་པར། ལེགས་སོ་ཞེས་
སྨྲས་ཏེ་གརཧདིནྣ་ཕྱིར་རང་གནས་སུ་བསྐྱོད།
མི་རིང་བར་གརཧདིནྣ་དང་གཅེར་བུ་པའི་རྣལ་འབྱོར་པ་ལྔ་བརྒྱ་སིརིགུཏྟའི་ཁྱིམ་དུ་སླེབས།
སིརི གུཏྟས་ཁྱིམ་ནས་ཕྱིར་ཐོན་ཏེ་རྣལ་འབྱོར་པ་རྣམས་ལ་གུས་འདུད་ཞུས་ཏེ་མདུན་བསུས་ནས།
ཁྱེད་ཅག་གིས་འདས་པ་དང༌། ད་ལྟ་བ། མ་འོངས་པ་ཐམས་ཅད་མཁྱེན་པ་ཅི་སྟེ་བདེན་ན། བདག་
གི་ཁྱིམ་ནང་མ་འཛུལ། ཅིའི་ཕྱིར་ཞེ་ན། བདག་གི་ཁྱིམ་ན་ཁྱེད་ཅག་ལ་འབྲས་ཐུག་དང་འབྲས་ཆན་
སོགས་ཅི་ཡང་གྲ་སྒྲིག་མེད། ཅི་སྟེ་མ་མཁྱེན་པར་ད་དུང་བདག་གི་ཁྱིམ་ནང་འཛུལ་ན། ལྕི་བ་བཀང་
པའི་ས་དོང་ནས་བསྐྱུར་ནས་རྒྱུག་པས་བརྡུང་བར་བྱའོ་ཞེས་སྨྲས། དེ་ལྟར་གཅེར་བུ་པའི་སློབ་
དཔོན་རྣམས་ཀྱིས་མི་ཤེས་སྟབས་ས་དོང་ནང་ལྷུང་ནས་གདོང་རིས་ངོ་མ་བསྟན་ནོ།
དེ་ནས་གརཧདིནྣས་བཅོམ་ལྡན་ཁོ་པའི་ཁྱིམ་དུ་གདན་དྲངས་ནས་དགྲ་ཤ་ལེན་རྒྱུའི་འཆར་
གཞི་བཏིང༌། བཅོམ་ལྡན་འདས་དགེ་སློང་ལྔ་བརྒྱ་དང་ལྷན་དུ་གརཧདིནྣའི་ཁྱིམ་དུ་བྱོན་ནས་སྒོ་
ཁར་བཞེངས་ནས་བཞུགས་པའི་ཚེ་གརཧདིནྣ་ཁྱིམ་ནས་ཕྱིན་ཐོན་ཏེ་གུས་པས་མདུན་བསུས་ནས།
བཅོམ་ལྡན་འདས་ལ། ཁྱེད་ཀྱིས་འདས་པ་དང༌། ད་ལྟ་བ། མ་འོངས་པ། སེམས་ཅན་ཐམས་ཅད་ཀྱི་
བསམ་པ་རྣམ་པ་བཅུ་དྲུག་གི་ཐོག་ནས་མཁྱེན་པར་གྲགས་པ་ལྟར་བདེན་ན། བདག་གི་ཁྱིམ་ནང་
མ་འཛུལ། ཅི་སྟེ་འཛུལ་ནའང་། ཁྱེད་ལ་འབྲས་ཐུག་གམ་འབྲས་ཆན་སོགས་ཅི་ཡང་མི་འཐོབ། དེ་
ལས་ལྡོག་སྟེ་བདག་གིས་ཁྱེད་སོལ་དོང་དམར་འབར་བའི་ནང་བསྐྱུར་ནས་དམའ་འབེབས་བྱེད་དོ་
ཞེས་སྨྲས།
འོན་ཏེ་གློ་བུར་དུ་རྫུ་འཕྲུལ་གྱི་ཐོག་ནས་ཤིང་རྟ་འཁོར་ལོ་ལྟར་ཆེ་བའི་མེ་ཏོག་པདྨ་ཞིག་
བཞད་དེ། སོལ་དོང་དུམ་བུར་གྱེས་པས། ད་བདག་ཅི་བྱེད་དགོས་སམ་ཞེས་གརཧདི་ྣས་
སིརིགུཏྟར་བྲིས་པས། སིརིགུཏྟས། ཁྱོད་ཀྱིས་རྫ་མ་བསྟན་ནས། འདི་དག་ཚང་མའི་ནང་འབྲས་
ཐུག་དང་འབྲས་ཆན་སོགས་བཀང་ཡོད་ཟེར་བ་རྫུན་ཡིན་ཞེས། ངོས་ལེན་ཞུ་རུ་བཅུག་གོ།དེ་རྗེས་
བཅོམ་ལྡན་འདས་ཀྱིས། ད་ཆ་ཁྱོད་ལྟ་བར་རྒྱུགས་ཤིག་ཅེས་གསུངས་ཏེ། རྫ་མ་ཞིག་ལ་མཛུབ་མོ་
བཙུགས་ནས་འབྲས་ཐུག་ཅེས་སྨྲས་པ་དང་འབྲས་ཐུག་གིས་ཁེངས། འབྲས་ཆན་ཅེས་སྨྲས་པ་དང་
འབྲས་ཆན་གྱིས་ཁེངས་པ་སོགས་བྱུང་ངོ་།།
གརཧདིནྣས་རྫུ་འཕྲུལ་དེ་མཐོང་བ་དང༌། སེམས་ནང་དགའ་བདེ་དཔག་མེད་བྱུང་ནས་ཡིད་
རབ་ཏུ་དད། དེ་ནས་བཅོམ་ལྡན་འདས་ཀྱིས་ཚོགས་མགོན་མཛད་པའི་དགེ་འདུན་འདུས་ཚོག
སུ་ཡིད་དང་བ་ཆེན་པོས་བཅར། གསོལ་ཚིགས་གྲུབ་པ་དང༌། གརཧདིནྣས་བཅོམ་ལྡན་འདས་ལ་
ཐུགས་རྗེ་ཆེ་ཞུའི་གསུང་བཤད་གནང་དུ་གསོལ། དེས་ན་གརཧདིནྣཱ་དད་དམ་གཡོ་བ་མེད་པའི་
བཅོམ་ལྡན་འདས་ཀྱི་སློབ་མར་གྱུར་ཏོ༎
བསྟན་དོན། མི་ཞིག་གིས་ལམ་ཆེན་སྟེང་གད་སྙིགས་གཡུགས་ན། གད་སྙིགས་ཀྱི་ཕུང་
གསོག་དེའི་སྟེང་དྲི་ཞིམ་པདྨ་སྐེ་བ་སྲིད།
བསྟན་དོན། དེ་བཞིན་སྙིགས་རོ་ལྟ་བུའི་བླུན་པོ་སྣ་ཚོགས་ལས་འདུས་པའི་ཕུང་པོའི་ཁྲོད་
བཅོམ་ལྡན་འདས་ཀྱི་རྗེས་འཇུག་པ་རྣམས་ཀྱིས་གཞན་དག་ཟིལ་གྱིས་གནོན་པར་བྱེད་དོ།།
འགྲེལ་པ། མི་སེར་ཕལ་པ་དང་བླུན་རྨོངས་དག་གི་ཁྲོད་ནས་ཁྱད་པར་དུ་འཕགས་པའམ་སྐྱེ་
བོ་དམ་པ་དེ་འདྲ་ཐོན་པ་ནི་བཅོམ་ལྡན་འདས་ཀྱི་ཆོས་ཚུལ་ནང་ཡང་ནས་ཡང་དུ་འབྱུང་བའི་གནད་
དོན་ཞིག་ཏུ་སྣང་། ཕལ་པ་ཞིག་ཏུ་འཚར་ལོངས་བྱུང་ཡང་འཇིག་རྟེན་གྱི་ཆོས་སམ་འཁོར་བའི་སྐྱོན་
སྤངས་པའི་སྐྱེ་བོ་དམ་པ་ནི་པདྨ་དང་འདྲ། པདྨ་ནི་འདམ་ལས་སྐྱེས་ཀྱང་འདམ་གྱི་དྲི་མས་མ་གོས།
ཚིགས་བཅད་འདིའི་ནང་། གནས་ལུགས་འཚོལ་མཁན་གྱི་སྐྱེ་བོ་རྣམས་འདམ་མམ་སྙིགས་ལས་
སྐྱེས་པའི་པདྨ་དང་མཚུངས་བསྡུར་བྱས། འདམ་ལས་སྐྱེས་ཀྱང་གཙང་མའི་དྲི་དང་ལྡན་པ་ནི་སྐྱོན་
ཅན་གྱི་སྐྱེ་བོ་ལས་སྐྱོན་མེད་ཀྱི་སྐྱེ་བོ་འབྱུང་བ་འདྲ།
མེ་ཏོག་གི་སྡེ་ཚན་ཏེ། ལེའུ་བཞི་པའོ།། །།

ལེའུ་ལྔ་པ།

བྱིས་པའི་སྡེ་ཚན།
གཏི་མུག་ཅན་ལ་འཁོར་བ་རིང༌༎
༥ (༡) དབུལ་པོ་ལའི་]སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། གཞོན་ནུ་ཞིག་དང་
ཡུལ་ཀོ་ས་ལའི་རྒྱལ་པོ་གསལ་རྒྱལ་ལ་ཚིགས་སུ་བཅད་པ་འདི་གསུངས་སོ།།
གཉིད་མེད་པ་ལ་མཚན་མོ་རིང༌། །ངལ་བར་གྱུར་ལ་དཔག་ཚད་རིང༌།།
དམ་པའི་ཆོས་ནི་མི་ཤེས་པའི། །བྱིས་པ་རྣམས་ལ་འཁོར་བ་རིང་།།
གླེང་གཞི། ཉིན་ཞིག་རྒྱལ་པོ་གསལ་རྒྱལ་ཕོ་བྲང་ནས་གྲོང་ཁྱེར་ནང་ཕེབས་སྐབས། ན་ཆུང་བུ་མོ་
མཛེས་མ་ཞིག་མོ་རང་གི་ཁང་པའི་སྒེའུ་ཁུང་གི་འགྲམ་དུ་ལངས་ནས་བསྡད་པ་གཟིགས་མ་ཐག་
བུ་མོ་དེར་སེམས་པ་ཤོར། དེར་བརྟེན་རྒྱལ་པོས་མོ་རང་དང་འབྲེལ་བ་བྱ་ཐབས་བྱས་པས། བུ་མོ་
དེ་གཉེན་སྒྲིག་ཟིན་པ་ཤེས། དེ་ནས་བུ་མོའི་ཁྱོ་བོ་ཕོ་བྲང་ནང་ཞབས་ཏོག་ཞུ་བར་བོས་ཏེ། མི་རིང་
བར་ཁྱོ་བོ་དེ་མཉན་ཡོད་ནས་རྒྱང་ཐག་ལེ་དབར་བཅུ་གཉིས་ཀྱི་སར་ཀླུ་ཡུལ་ནས་མེ་ཏོག་ཀུ་མུ་ད་
དང་ས་དམར་པོ་ལེན་དུ་མངག་གཏོང་བྱས་ཏེ།ཉིན་དེའི་ཕྱི་དྲོ་དེ་གར་ཕྱིར་འཁོར་དགོས་པའི་བཀའ་
བཏང༌། རྒྱལ་པོའི་དམིགས་ཡུལ་ནི། ཅི་སྟེ་དུས་ཐོག་ཏུ་ཕྱིར་མ་འཁོར་ན་ཁོ་པ་སྲོག་ཐོག་བཏང་ནས་
བུ་མོ་རྒྱལ་པོ་རང་ཉིད་ཀྱི་ཆུང་མར་ལེན་རྒྱུ་དེ་ཡིན། དེས་ན་ཁྱོ་བོ་དེས་ཆུང་མའི་དྲུང་ནས་ལམ་
རྒྱགས་ཨེན་ཙམ་བླངས་རྗེས་སྟབས་རེ་ཤུ་རེར་ལམ་དུ་ཆས། ལམ་བར་དུ་ཁོ་པས་རང་ཉིད་ཀྱི་
ལམ་རྒྱགས་འགྲུལ་པ་གཞན་ཞིག་དང་མཉམ་སྤྱོད་བྱས་པ་དང༌། འབྲས་ཆན་འགའ་ཆུ་ནང་བསྐྱུར་
ནས་ཉ་ལ་སྟེར། དེ་ནས་སྐད་ཤུགས་ཆེན་པོས། ཀྱེ་མ་ཆུ་འདི་ནང་གནས་པའི་ཀླུ་བཙན་དག །
རྒྱལ་པོ་གསལ་རྒྱལ་གྱིས་བདག་ཀླུ་ཡུལ་ནས་ཀུ་མུ་ད་དང་ས་དམར་པོ་ལེན་དུ་མངགས། དེ་རིང་
བདག་གི་ལམ་རྒྱགས་འགྲུལ་པ་གཞན་དང་མཉམ་སྤྱོད་བྱས། ད་དུང་ཉ་ལའང་སྟེར་བ་ཡིན། དེའི་
མཐུ་ལས་དགེ་རྩ་གང་བསགས་པ་ཁྱེད་ཅག་ལའང་བསྔོ་བཞིན་ལགས་ན། བདག་ལ་མེ་ཏོག་དེ་
དག་འཐོབ་པར་ཐུགས་རྗེས་གཟིགས་ཞེས་འོ་དོད་བོས། ཀླུ་ཆེན་གྱིས་ཐོས་འཕྲལ་རྒས་པོ་ཞིག་ཆ་
བྱད་དུ་བརྫུས་ནས་མེ་ཏོག་དང་ས་དམར་ཁོ་པའི་མིག་སྔར་དྲངས་སོ།།
ཉིན་དེའི་དགོང་དྲོ་རྒྱལ་པོ་གསལ་རྒྱལ་གྱིས་ཁོ་པ་དུས་ཐོག་ཏུ་བསླེབ་པར་འཇིགས་ནས་
རྒྱུན་ལྡན་དང་མི་འདྲ་བར་གྲོང་ཁྱེར་གྱི་རྒྱལ་སྒོ་སྔ་ས་ནས་བརྒྱབ། ཁྱོ་བོ་དེས་རྒྱལ་སྒོ་བརྒྱབ་པ་
ཤེས་འཕྲལ་ས་དམར་དང་མེ་ཏོག་སྒོ་འགྲམ་དུ་བཞག །དེ་ནས་སྐད་ཤུགས་ཆེན་པོས། ཨ་ཙི་གྲོང་
མི་ཚོ། དེ་རིང་བདག་གིས་རྒྱལ་པོས་མངགས་པ་ལྟར་ལས་དོན་དུས་ཐོག་ཏུ་བསྒྲུབས་ཀྱང་རྒྱུ་
མཚན་ཅི་ཡང་མེད་པར་རྒྱལ་པོས་བདག་གསོད་རྩིས་བྱེད་ཀྱིན་གདའ་ཞེས་ཁྱབ་བསྒྲགས་བྱས།
རྗེས་ཁོ་པ་ཞི་བདེ་བག་ཕེབས་སུ་གནས་པའི་རྒྱལ་བྱེད་ཚལ་གྱི་དགོན་དུ་མགོན་སྐྱབས་འཚོལ་དུ་
བསྐྱོད་དོ།།
དུས་མཚུངས་རྒྱལ་པོ་གསལ་རྒྱལ་ནི་ཆགས་སེམས་ཀྱིས་ཡོངས་སུ་མྱོས་ཏེ། གཉིད་ཀྱང་
ཁུག་མ་ཐུབ་པར། ཕྱི་ཉིན་ཞོགས་པ་ཁྱོ་བོ་དེ་བསད་ནས་ཁོ་པའི་ཆུང་མ་བཙན་གྱིས་བདག་ཏུ་ཇི་
ལྟར་འཛིན་དགོས་མིན་ཐད་བསམ་བློ་བཏང་ནས་བསྡད། ནམ་ཕྱེད་ཙམ་ལ་ཡ་མཚན་ཆེ་བའི་སྨྲེ་
སྔགས་ཀྱི་སྒྲ་ལྷང་ངེར་ཐོས། སྒྲ་དེ་དག་ངོ་ཐོག་ཏུ་ཚ་དམྱལ་གྱི་གནས་སུ་སྡུག་བསྔལ་མྱོང་བཞིན་
པའི་གང་ཟག་བཞིའི་སྐད་དོ། །སྐད་ངན་དེ་དག་ཐོས་པ་དང་རྒྱལ་པོར་འཇིགས་སྣང་སྐྱེས། ཕྱི་ཉིན
ཞོགས་པ་སྔ་པོར་བཙུན་མོ་མལིཀའི་(Mallika) སྐུལ་མ་ལྟར་རྒྱལ་བྱེད་ཚལ་གྱི་དགོན་དུ་བཅོམ་
ལྡན་འདས་ལ་བཀའ་འདྲི་ཞུ་བར་བཅར་ཏེ། ནམ་ཕྱེད་ཙམ་ལ་སྐད་ངན་བཞི་ཐོས་སྐོར་ཞུས་པས།
བཅོམ་ལྡན་འདས་ཀྱིས། དེ་དག་ནི་སངས་རྒྱས་འོད་སྲུང་གི་སྐུ་དུས་སུ་ཕྱུག་བདག་ཅིག་ལ་བུ་བཞི་
ཡོད་པ་དེ་དག་གི་སྐད་དོ། །དེ་ཅིའི་ཕྱིར་ཞེ་ན། ཁོང་ཚོས་གཞན་གྱི་ཆུང་མར་ལོག་པར་གཡེམ་པའི་
དབང་གིས་ཚ་དམྱལ་དུ་སྐྱེས་ནས་སྡུག་བསྔལ་མི་བཟོད་པ་མྱོང་བཞིན་པའི་སྐད་ངན་ནོ། །ཞེས་
བཀའ་སྩལ་ཏོ༎
དེས་ན་རྒྱལ་པོས་གདུག་པའི་ལས་དང་དེའི་ཤིན་ཏུ་ལྕི་བའི་འབྲས་ངན་ཚུལ་བཞིན་དུ་ཤེས་
ནས། དུས་དེ་ནས་བཟུང་གཞན་གྱི་ཆུང་མར་ཆགས་ནས་རྣམ་པར་འཚེ་བའི་ལས་ཅི་ཡང་མི་བྱའོ་
ཞེས་དམ་བཅས། མཐར་རྒྱལ་པོས། འཇིགས་ནས་གཉིད་ཀྱང་ཁུག་མ་ཐུབ་པ་དེ་ངས་གཞན་གྱི་
ཆུང་མར་ཆགས་པས་ལན་པ་ཤེས་ཏེ། བཅོམ་ལྡན་འདས་ལ། གཉིད་ཁུག་མ་ཐུབ་པའི་མི་ཞིག་ལ་
མཚན་མོ་ཇི་ལྟར་རིང་བ་ད་གཟོད་ངས་ཤེས་སོ་ཞེས་ཞུས། དེའི་ཚེ་གཞོན་ནུ་ཁྱོ་བོ་དེ་མདུན་དུ་
ཐོན་ནས། བཅོམ་ལྡན་འདས་ལ། བདག་གིས་ཁ་སང་དཔག་ཚད་གཅིག་ཙམ་འགྲུལ་བཞུད་བྱས་
པས། ངས་ཀྱས་ངལ་དུབ་ཅན་ཞིག་ལ་དཔག་ཚད་གཅིག་འགྲུལ་བཞུད་བྱ་རྒྱུ་ཇི་ལྟར་རིང་བ་ཤེས་
སོ་ཞེས་ཞུས།
བསྟན་དོན། གཉིད་ཁུག་མ་ཐུབ་མཁན་ཞིག་ལ་མཚན་མོ་རིང་བ་དང༌། ངལ་དུབ་ཅན་ཞིག་
ལ་དཔག་ཚད་རིང་། སངས་རྒྱས་པའི་ཆོས་མི་ཤེས་པའི་གཏི་མུག་ཅན་ཞིག་གིས་འཁོར་བའི་རྒྱུན་
གཅོད་རྒྱུ་མི་ཤེས་པས། དེ་ལ་འཁོར་བ་ཧ་ཅང་རིང་ངོ་།།
འགྲེལ་པ། འཁོར་བ་ཞེས་པ་ནི། སྐྱེ་བ་དང༌། འཆི་བ། སྐྱེ་བ་ཕྱི་མ་ལུ་གུ་རྒྱུད་དུ་འབྱུང་ཞིང༌།
སེམས་ཅན་རྣམས་ལུས་རྟེན་གཅིག་ནས་གཞན་དུ་འཕོ་བའམ་ལེན་པའི་རྒྱུན་འཁོར་ཞིག་ཏུ་འདོད་
ཅིང༌། ནང་པས་དེའི་རྒྱུན་གཅོད་པར་འདོད། སྐྱེ་བ་ཕྱི་མ་ཞེས་པ་ནང་པས་འཆི་བའི་རྒྱུན་འཁོར་
ཞིག་ལས་ཚེ་སྲོག་གི་རྒྱུན་དུ་མི་ལྟ། སེམས་ཅན་རྣམས་སླར་འཆི་བའི་ཆོས་ཅན་དུ་སྐྱེ་ཞིང་། རྟག་
པའི་ཚེ་སྲོག་ནི་སྒྱུ་མ་ཙམ་དུ་ཟད། ཚེ་སྲོག་ཅེས་པ་སྐྱེ་བ་དང༌། རྒ་བ། འཆི་བའི་རྒྱུན་ཞིག་ལས
མ་འདས། དེ་ལྟའི་རྒྱུན་ལ་ནང་པ་ཞིག་གིས་བསུ་བ་མི་བྱེད། ནང་པའི་དམིགས་ཡུལ་ནི་འཇིག་པ་
མེད་པའམ་འཆི་བ་མེད་པ་ཉིད་ཡིན་ཞིང༌། དེ་ནི་སྲིད་པའི་གནས་ལུགས་གཅིག་པུ་དེའོ། །དེ་ཡང་
རྟག་པའི་ཚེ་སྲོག་ལས་ཐ་དད་དུ་གྱུར། འཆི་བ་མེད་པ་ཅེས་པ་ཐར་པ་ལ་གོ་ཞིང༌། དེ་ཡང་སླར་སྐྱེ་
བ་བཀག་ནས་གྲུབ་དགོས། བཀག་ཅེས་པ་སྲིད་པའམ་སེམས་ཅན་གཏན་མེད་དུ་བྱེད་པ་མིན་ཏེ།
སེམས་ཅན་ནམ་སྲིད་པ་དེ་ཉིད་འཕྲུལ་སྣང་འབའ་ཞིག་གོ །སྙིང་པོ་ནི། སེམས་རྒྱུད་ཀྱི་འཕྲུལ་སྣང་
དག་སྦྱོང་བ་དང་དེ་ལ་ཆགས་ཞེན་སྤོང་དགོས་སོ།།
བྱིས་པ་ལྷན་དུ་འགྲོག་མི་བྱ།།
༥ (༢) ཚེ་དང་ལྡན་པ་འོད་སྲུང་ཆེན་པོའི་སློབ་མ་ཞིག་གི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཚེ་དང་ལྡན་པ་འོད་
སྲུང་ཆེན་པོའི་སློབ་མ་ཞིག་ལ་ཚིགས་སུ་བཅད་པ་འདི་གསུངས་སོ།།
འགྲོ་བ་རང་ལས་ལྷག་པ་དང༌། །རང་དང་མཉན་པ་མ་རྙེད་ན།
ཅིས་ཀྱང་གཅིག་པུར་འགྲོ་བར་བྱ། །བྱིས་པ་རྣམས་དང་ལྷན་དུ་མིན༎
གླེང་གཞི། ཚེ་དང་ལྡན་པ་འོད་སྲུང་རྒྱལ་པོའི་ཁབ་ཀྱི་པིཔྥལི་བྲག་ཕུག་(Pipphali) ཏུ་བཞུགས་
པའི་ཚེ་སློབ་མ་གཉིས་ཡོད་པ་ལས་གཅིག་གིས་དད་གུས་ཆེན་པོས་བླ་མའི་བཀའ་ཚུལ་བཞིན་
སྒྲུབ་པ་དང༌། གཞན་དེས་གཡོ་ཟོལ་ཆེན་པོས་དད་གུས་ཆེ་བའི་སློབ་མ་དེའི་བྱས་རྗེས་ཀྱི་ངོ་སོ་
རྟག་ཏུ་རང་གིས་འཁྱེར་ཐབས་བྱེད། དཔེར་ན། དད་གུས་ཆེ་བའི་སློབ་མ་དེས་ཞལ་འཁྲུ་ཆེད་ཀྱི་ཆུ་
དང་ཚེམས་འཁྲུ་བྱེད་ཀྱི་རྩི་ཤིང་ཞིག་ལེན་དུ་སོང་བ་དད་གུས་མེད་པའི་སློབ་མ་དེས་ཤེས་ན། ཁོ་
པས་བླ་མའི་དྲུང་དུ་བཅར་ནས། སློབ་དཔོན་ལགས། ཞལ་འཁྲུ་བྱེད་ཀྱི་ཆུ་དང་ཚེམས་འཁྲུ་བྱེད་ཀྱི་
ཤིང་གཉིས་གྲ་སྒྲིག་གྲུབ་སོང་ཞེས་ཞུ་བ་དང༌། དེ་བཞིན་དགོང་དྲོ་ཞབས་དང་སྐུ་གཟུགས་འཁྲུ་རྒྱུའི་
དུས་ཚོད་ཟིན་པ་དང་། གཡོ་ཐབས་གཅིག་མཚུངས་སྤྲད།
དད་གུས་ཅན་གྱི་སློབ་མ་དེས། ཆོས་གྲོགས་འདིས་རྟག་ཏུ་ལས་གཡོལ་བྱས་ཏེ་ངའི་བྱས་
རྗེས་ཀྱི་ངོ་སོ་འཁྱེར་ཐབས་བྱེད་ཀྱི་འདུག་པས། རང་སོར་འཇོག་མི་རུང་སྙམ། དེར་བརྟེན་ཉིན་
ཞིག་དད་གུས་མེད་པའི་སློབ་མ་དེ་ཁ་ལག་བཟས་རྗེས་གཉིད་དུ་ཡུར་བའི་སྐབས། ཁྲུས་ཆུ་ཚ་པོ་
བཟོས་ཏེ་ཆུ་སྣོད་ནང་བླུགས་ནས་ཁང་པའི་རྒྱབ་ཏུ་བཞག །ཆུ་སྐོལ་བྱེད་ཀྱི་སྣོད་ནང་ཆུ་ཐིགས་ཙམ་
ལས་མ་བཞག །དེའི་ཕྱི་དྲོ་དད་གུས་མེད་པའི་སློབ་མ་དེ་གཉིད་སད་པ་དང་སྣོད་ནང་ནས་རླངས་པ་
འཕྱུར་བ་མཐོང་བ་དང༌། དད་གུས་ཅན་གྱི་སློབ་མ་དེས་ཁྲུས་ཆུ་ཚ་པོ་བཟོས་ནས་ཁྲུས་ཁང་ནང་གྲ་
སྒྲིག་བྱས་ཡོད་ཤག་རེད་སྙམ་ཏེ། མྱུར་དུ་བླ་མའི་དྲུང་དུ་བཅར་ནས་གུས་འདུད་དང་བཅས། སློབ་
དཔོན་ལགས། སྐུ་གཟུགས་འཁྲུ་བྱེད་ཀྱི་ཆུ་གྲ་སྒྲིག་བྱས་ཏེ་ཁྲུས་ཁང་ནང་བཞག་ཡོད་ཅེས་ཞུས་
རྗེས་སློབ་དཔོན་ལ་ཕྱག་རོགས་ཞུས་ཏེ་འཁྲུ་ཁང་ནང་བསྐྱོད། འོན་ཏེ་སློབ་དཔོན་གྱིས་དེ་གར་ཆུ་
མེད་པ་མཐོང་འཕྲལ་སློབ་མར། ཆུ་གང་དུ་ཡོད་ཅེས་དྲིས། ཁོ་པས་མེ་ཐབ་ཡོད་སའི་ཁང་པའི་ནང་
སོང་ནས་ཆུ་སྣོད་ནང་སྐྱོགས་ཀྱིས་བཅུས་སྐབས་སྟོང་པ་ཡིན་པ་ཤེས་པ་དང༌། ལྟས་ངན་ག་རེ་
བྱས་པ་རེད་ཅེས་སྐད་ཤོར། དེ་ནས་མེ་ཐབ་སྟེང་ཆུ་སྣོད་སྟོང་པ་དེ་བཞག་ནས། སུས་ཤེས་ཟེར་
ནས་སེམས་འཁྲུགས། ཆུ་ཟོམ་ཁྱེར་ཏེ་རྒྱུག་ཆུར་ཆུ་ལེན་དུ་བསྐྱོད།
ཚེ་དང་ལྡན་པ་འོད་སྲུང་གི་བསམ་པར། སློབ་མ་འདིས་རྟག་ཏུ་གཡོ་ཟོལ་བྱས་ཏེ་ཁོ་པའི་
ཆོས་གྲོགས་ཀྱི་བྱས་རྗེས་ཀྱི་ངོ་སོ་ཁོ་པས་འཁྱེར་ཐབས་བྱས་འདུག་སྙམ། ཕྱི་ཉིན་དེར་དད་གུས་
མེད་པའི་སློབ་མ་དེས་འོད་སྲུང་དང་ལྷན་དུ་མི་འགྲོ་ཟེར། དེ་ནས་དད་གུས་ཆེ་བའི་སློབ་མ་དེ་དང་
ལྷན་དུ་བསོད་སྙོམས་ལ་ཕེབས་སོ།།
ཁོང་ཚོ་ཕྱིར་ཕེབས་པའི་སྐབས་དང་བསྟུན་ནས་དད་གུས་མེད་པའི་སློབ་མ་དེས་འོད་སྲུང་
གི་ཁྱིམ་པ་སྦྱིན་བདག་ཅིག་གི་ཁྱིམ་དུ་སོང༌། སྦྱིན་བདག་དེས། འོད་སྲུང་གང་དུ་ཡོད་ཅེས་དྲིས་
པར། ཁོ་པས། ཚེ་དང་ལྡན་པ་སྐུ་གཟུགས་བདེ་མིན་གྱིས་དགོན་པར་བཞུགས་སོ་ཟེར། དེས་ན་ཚེ་
དང་ལྡན་པར་ཞལ་ལག་གང་འབུལ་ན་ལེགས་སམ་དྲིས་པས། འོད་སྲུང་གིས་ཁོ་པར་མངགས་པའི་
ཁུལ་བྱས་ཏེ། ཞལ་ལག་འདི་དང་འདི་ཕུལ་ཞིག་བཤད། དེར་བརྟེན་སྦྱིན་བདག་གིས་དེ་དེ་བཞིན་དུ་
ཞལ་ལག་གྲ་སྒྲིག་བགྱིས་ཏེ་ཁོ་པར་བསྐུར། འོན་ཏེ་ཁོ་པས་ལམ་བར་དུ་ཞལ་ལག་རྣམས་བཟས་ཏེ་
དགོན་པར་ཕྱིར་ལོག །
དེའི་ཚེ་སྦྱིན་བདག་གཞན་ཞིག་གིས་ཚེ་དང་ལྡན་པར་ཆོས་གོས་ལྔ་ཕུལ་བ་དང༌། ཚེ་དང་
ལྡན་པས་ཆོས་གོས་རྣམས་དད་གུས་ཆེ་བའི་སློབ་མ་དེར་གནང༌། འོན་ཀྱང་དད་གུས་མེད་པའི་
སློབ་མ་དེས་ཆོས་གོས་དེ་དག་ལ་ཚོས་བརྒྱབ་སྟེ་སྟོད་གཡོགས་དང་སྨད་གཡོགས་བཟོས། དེ་ལ་
ཚེ་དང་ལྡན་པས་བཀའ་བཀྱོན་གནང་སྟེ་བསླབ་བྱ་མཛད་པས། ཁོ་པ་མི་དགའ་བར་གྱུར་ཏེ། ཕྱི་
ཉིན་དེར་དགོན་པ་མེར་བསྲེགས་ནས་ཡུལ་གཞན་དུ་བྲོས། མཐར་ཤི་ནས་དམྱལ་བ་མནར་མེད་དུ་
སྐྱེས་སོ།།
བསྟན་དོན། མི་ལ་དན་གྲོགས་དགོས་ཀྱང་རང་ལས་ལེགས་པའམ་རང་དང་མཉམ་པ་ཞིག་
མི་འཕྲད་ན། བྱིས་པ་སྟེ་བླུན་པོ་དང་ལྷན་དུ་འགྲོགས་པ་ལས་གཅིག་པུར་གནས་པ་བཟང་། དེ་ཅིའི་
ཕྱིར་ཞེ་ན། བླུན་པོ་དང་འགྲོགས་ན་ཕན་ལས་གནོད་ཆེའོ།།
འགྲེལ་པ། ཚིགས་སུ་བཅད་པ་འདིའི་བསྟན་དོན་ནི། བྱིས་པ་སྟེ་བློ་ངན་དག་དང་ནམ་ཡང་
འགྲོག་པར་མི་བྱའོ་ཞེས་དང་། གལ་ཏེ་འགྲོགས་ན་འཇིག་རྟེན་ལས་འདས་པའི་ཡར་རྒྱས་ལྟ་ཅི་
འཇིག་རྟེན་འདི་དང་འབྲེལ་བའི་ཡར་རྒྱས་ཀྱང་འོང་བའི་མཐུན་རྐྱེན་དུ་མི་འགྱུར་རོ།། སྙིང་རྗེས་
ཀུན་ནས་བསླངས་ཏེ། བྱིས་པ་དག་ལ་ཕན་ཐོགས་ཆེད་འགྲོགས་ན་རུང་བ་ལས་དེ་དག་གི་སྐྱོན་
རང་ལ་མ་འགོ་བ་བྱ་དགོས་སོ།།
གཏི་མུག་ལས་ནི་སྡུག་བསྔལ་འབྱུང༌།།
༥ (༣) ཕྱུག་བདག་དགའ་བོའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། མིང་ལ་དགའ་བོ་
ཞེས་པའི་ཕྱུག་པོ་སེར་སྣ་ཅན་ཞིག་ལ་ཚིགས་སུ་བཅད་པ་འདི་གསུངས་སོ།།
བདག་ལ་བུ་ཡོད་ནོར་ཡོད་ཅེས། །བྱིས་པ་རྣམས་ནི་སེམས་པར་བྱེད༎
བདག་ཀྱང་བདག་ལ་ཡོད་མིན་ན། །བུ་དང་ནོར་ནི་ག་ལ་ཞིག །
གླེང་གཞི། སྔོན་མཉན་ཡོད་དུ་མིང་ལ་དགའ་བོ་ཞེས་བྱ་བའི་ཕྱུག་བདག་སེར་སྣ་ཅན་ཞིག་ཡོད་
ཅིང༌། ཁོ་པར་རྒྱུ་ནོར་ཕུན་སུམ་ཚོགས་པ་ཡོད་མོད་སེར་སྣ་ཆེ་བས་དབུལ་པོ་སོགས་ལ་སྦྱིན་པ་
གཏོང་འདོད་རྩ་བ་ནས་མེད་ཁར། རང་གི་བུ་མཱུ་ལ་ཤྲི་(Mulasiri)ལའང༌། ངེད་ཅག་ལ་ཡོད་པའི་
རྒྱུ་ནོར་དག་མང་པོ་རེད་མ་སོམས། གང་ཡོད་པ་རྣམས་གཞན་ལ་མ་སྦྱིན་པར་འཕེལ་རྒྱས་གཏོང་
དགོས། དེ་མིན་སོ་སོའི་རྒྱུ་ནོར་ཉམས་ཆག་ཏུ་འགྲོ་སྲིད་ཅེས་སྐུལ་ལྕག་བཏང༌། ཕྱུག་བདག་དེ་ལ
ས་འོག་ཏུ་སྦས་པའི་གསེར་བུམ་ལྔ་ཡོད་ཅིང་། རང་གི་བུ་ལ་གསེར་གང་དུ་སྦས་མིན་ཡང་བསྟན་
རྒྱུ་མ་བྱུང་བར་འདས་གྲོངས་སུ་ཕྱིན། དེ་རྗེས་དགའ་བོ་མཉན་ཡོད་ལས་མི་རིང་བའི་སར་གྲོང་
གསེབ་ཅིག་གི་ནང་སྤྲང་པོ་ཞིག་ཏུ་སྐྱེ་བ་བླངས། དེའི་ཚེ་ཁོ་པའི་ཨ་མར་མངལ་ཆགས་པ་དང༌།
སྤྲང་པོ་རྣམས་ཀྱི་ཡོང་ཁུངས་དམའ་རུ་ཕྱིན། གྲོང་གསེབ་པ་རྣམས་ཀྱི་བསམ་པར་ཁོང་ཚོའི་ཁྲོད་
བཀྲ་མི་ཤིས་པའམ་ལྟས་ངན་ཞིག་ཡོད་ཚོད་གདའ་སྙམ་སྟེ། ཚང་མ་སྡེ་ཚན་དུ་བགོས་ནས་རྩད
བཅད་པས་མཐར་སྤྲང་པོ་དེའི་ཨ་མ་སྦྲུམ་མ་དེ་ལྟས་ངན་དུ་ཁ་འཆམས་པས། ཁོ་མོ་གྲོང་གསེབ་
དེ་ལས་མཐར་སྤྱུགས། མི་རིང་བར་ཁོ་མོར་ཕྲུ་གུ་བཙས་པ་དང་། ཕྲུ་གུ་དེ་ཆེས་མི་སྡུག་པ་དང་ལྟ་
མི་བཟོད་པ་ཞིག་སྟེ། ལག་པ་དང་། རྐང་པ། མིག ། རྣ་བ། སྣ། ཁ་བཅས་ཀྱི་སྐྱེ་གནས་འཁྲུགས་
པས། འཇིགས་སུ་རུང་བ་ཞིག་དང༌། འཇིམ་གཟུགས་ལྟ་བུར་མངོན། དེ་ལྟ་ནའང་། ཨ་མས་བུ་
དེ་མ་གཡུགས་པར་རང་གི་ཤ་ལས་བཅད་པར་སོང་སྟབས་པང་དུ་བཟུང་ནས་བྱམས་སྐྱོང་བྱས།
ཁོ་མོས་བུ་དེ་ཁྱེར་ནས་སློང་མོར་སོང་བས། སྟེར་མཁན་སུ་གཅིག་ཀྱང་མ་བྱུང༌། མོ་རང་གཅིག་
པུར་སོང་བས། སྔོན་ལྟར་སྟེར་མཁན་བྱུང་། བུ་དེ་ཆེར་སྐྱེས་ནས་རང་མགོ་འཁྱོངས་པ་དང༌། ཨ་
མས་བུའི་ལག་ཏུ་སྡེར་མ་ཞིག་སྤྲད་དེ། བརྩེ་བའི་བུ། ཁྱོད་ཀྱིས་རྐྱེན་པས་ང་ཚོར་དཀའ་ངལ་འདི་
ལྟར་བྱུང༌། ད་ཆ་ངས་ཁྱོད་ལ་ལྟ་སྐྱོང་མི་ཐུབ། གྲོང་འདིའི་ནང་ནས་དབུལ་པོ་དང་འགྲུལ་པ་ཚོར་
ཟས་སྦྱིན་པས། སློང་མོར་སོང་ནས་རང་ཁ་རང་གིས་གསོས་ཤིག་ཅེས་སྨྲས། ཁོ་པ་མཉན་ཡོད་དུ་
སླེབས་པའི་ཚེ། སྔོན་གྱི་ཁོ་པའི་ཁྱིམ་དང་སྐྱེ་བ་དྲན་ནས་དེར་བསྐྱོད། རང་གི་ཚ་བོའམ་བུ་མཱུ་ལ་
ཤྲིའི་བུས་ཁོ་པ་མཐོང་བས། བུ་རྣམས་འཇིགས་པ་དང་སྐྱི་གཡའ་བ་བྱུང་སྟེ་ངུས། གཡོག་རྣམས་
ཀྱིས་བརྡུངས་ནས་ཁྱིམ་ལས་ཕྱིར་ཕུད་དོ།།
དུས་མཚུངས་བཅོམ་ལྡན་འདས་ཡུལ་དེར་བསོད་སྙོམས་ལ་ཕེབས་པས་ཚུལ་དེ་གཟིགས་པ་
ན༑ཚེ་དང་ལྡན་པ་ཀུན་དགའ་བོ་མཱུ་ལ་ཤྲི་འབོད་པར་བཏང༌། མཱུ་ལ་ཤྲི་དེར་སླེབས་པ་དང༌། བཅོམ་
ལྡན་འདས་ཀྱིས། གཞོན་ནུ་སྤྲང་པོ་འདི་ཁྱོད་ཀྱི་སྐྱེ་བ་སྔོན་མའི་ཕའོ་ཞེས་བཀའ་སྩལ། འོན་ཀྱང་
ཁོ་པ་ཡིད་མ་ཆེས། དེས་ན་བཅོམ་ལྡན་འདས་ཀྱིས་སྤྲང་པོ་བུ་དེ་ལ་སྔོན་ཁྱོད་ཀྱིས་གསེར་བུམ་ལྔ་
གང་དུ་སྦས་ཡོད་ཅེས་སྟོན་དུ་བཅུག་པས། ད་གཟོད་མཱུ་ལ་ཤྲི་ཡིད་ཆེས་ཏེ། དུས་དེ་ནས་བཟུང་ཁོ་
པ་བཅོམ་ལྡན་འདས་ཀྱི་དད་ལྡན་སློབ་མར་གྱུར་ཏོ༎
བསྟན་དོན། བྱིས་པ་ཏེ་བླུན་པོ་རྣམས་ཀྱིས་བདག་ལ་བུ་ཡོད། བདག་ལ་ནོར་ཡོད་ཅེས་
སེམས་ཁྲལ་བྱེད་པ་དང༌། བདག་ཉིད་ཀྱང་བདག་གི་མ་ཡིན་ན། བདག་ལ་བུ་ཡོད། བདག་ལ་ནོར་
ཡོད་ཅེས་ཇི་ལྟར་བརྗོད་ནུས་སམ་མི་ནུས་སོ།
འགྲེལ་པ། བླུན་པོ་རྣམས་ཀྱིས་བདག་ལ་བུ་ཡོད། བདག་ལ་ནོར་ཡོད་བསམས་ཏེ། སྔར་
བས་ལུས་སེམས་དཀའ་སྡུག་ལ་སྦྱོར་བར་བྱེད། འོན་ཀྱང་དོན་དངོས་སུ་བདག་ཉིད་བདག་ལ་
བདག་པ་མིན་ཅིང༌། ཅི་སྟེ་བདག་ཉིད་བདག་ལ་བདག་ན། ཇི་ལྟར་འདོད་འདོད་དུ་བཀོལ་དུ་རུང་ལ།
འོན་ཏེ་བདག་རྒ་བ་དང༌། ཉམས་པ། ན་བ། བདག་ལ་གློ་བུར་དུ་རྐྱེན་ངན་འཕྲད་པ་སོགས་འབྱུང་
བས། བདག་ཉིད་བདག་ལ་བདག་པ་ཇི་ལྟར་བསམ་ནུས་ཏེ་མི་ནུས་སོ།།
སེམས་ཅན་ཐམས་ཅད་འཆི་བའི་ཆོས་ཅན་དང༌། སྐྱེས་པ་ཐམས་ཅད་འཆི་བའི་བདག་ཉིད་
དོ༑ ༑རང་རང་གི་དཀར་ནག་གི་ལས་ཀྱི་འབྲས་བུ་རང་གིས་མྱོང་བ་ལ་གཡོལ་དུ་མེད། ལས་ནག་
པོའི་འབྲས་བུར་སྡུག་བསྔལ་དང༌། དཀར་པོའི་འབྲས་བུར་བདེ་བ་འབྱུང་བ་ངེས། དེའི་ཕྱིར་སྐྱེ་བ་
ཕྱི་མ་རྣམས་སུ་བདེ་བའི་གཞིར་གྱུར་པ་དཀར་པོ་དགེ་བའི་ལས་སྒྲུབ་པ་ལ་འབད་པར་རིགས་སོ།།
དོན་ངེས། མཁས་པར་བྱོས།།
༥ (༤) འཐེབ་དྲས་རྒྱག་མཁན་གཉིས་ཀྱི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། འཐེབ་དྲས་རྒྱག་
མཁན་གཉིས་ལ་ཚིགས་སུ་བཅད་པ་འདི་གསུངས་སོ།།
བླུན་པོར་སེམས་པའི་བླུན་པོ་ནི། །དེའི་ཕྱིར་མཁས་པ་ཉིད་ཀྱང་ཡིན༎
བླུན་པོར་མཁས་པར་དྲེགས་པ་དེ། །ངེས་པར་བླུན་པོ་བྱ་བར་བརྗོད།།
གླེང་གཞི། སྐབས་ཤིག་ལ་གྲོགས་པོ་འཐེབ་དྲས་རྒྱག་མཁན་གཉིས་ཡོད། ཉིན་ཞིག་བཅོམ་ལྡན་
འདས་ཀྱི་དྲུང་དུ་ཆོས་ཞུ་བར་འགྲོ་བའི་མི་ཚོགས་ཤིག་དང་ཕྲད་དེ་ལྷན་དུ་ཆོས་ཞུ་བར་བསྐྱོད།
གཅིག་གིས་ཆོས་ཚུལ་བཞིན་དུ་ཉན་པ་དང༌། གཞན་དེས་རྐུ་བྱ་རྒྱུའི་གོ་སྐབས་འཚོལ་གྱིན་བསྡད།
དང་པོས་ཆོས་ཉན་ཏེ་རྒྱུན་ཞུགས་ཀྱི་འབྲས་བུ་ཐོབ། གཉིས་པས་མི་ཞིག་གི་སྐ་རགས་སྟེང་ཊམ་
ཀ་ལྔ་བཏགས་པ་མཐོང་ནས་རྐུ་ཐབས་བྱས། རྐུ་མ་དེའི་ཁྱིམ་དུ་རྒྱུན་ལྡན་ལྟར་ཁ་ལག་གྲ་སྒྲིག་ཡོད་
ཀྱང་ཁོ་པའི་གྲོགས་པོའི་ནང་ཁ་ལག་མེད། དེར་བརྟེན་རྐུ་མ་དེ་དང་ཁོ་པའི་ཆུང་མས། ཁྱོད་ཧ་ཅང་
སྤྱང་རང་དྲགས་ནས་སོ་སོའི་ཁྱིམ་དུ་ཁ་ལག་ཆེད་འདང་ངེས་ཀྱི་དངུལ་ཡང་མི་འདུག་ཟེར་གྲོགས་
པོར་འཕྱ་སྨོད་བྱས། རྒྱུན་ཞུགས་ཐོབ་པའི་གྲོགས་པོ་དེས། མི་འདི་གླེན་རྟགས་ཆེ་བས་རང་ཉིད་
གླེན་པ་ཡིན་པའང་མི་ཤེས་བསམས་ནས། རང་གི་གཉེན་ཚན་ཞིག་དང་ལྷན་དུ་རྒྱལ་བྱེད་ཚལ་གྱི་
དགོན་དུ་བསྐྱོད་དེ། ཚུལ་དེ་བཅོམ་ལྡན་འདས་ཀྱི་སྙན་དུ་གསོལ་ལོ།།
བསྟན་དོན། ཅི་སྟེ་གླེན་པ་ཞིག་གིས་རང་ཉིད་གླེན་པར་ཤེས་ན། དེ་ལྟར་ཤེས་པས་ཁོ་པ་
མཁས་པའམ་སྤྱང་པོ་ཞིག་རེད་ཅེས་བཀྲལ་ན་ཆོག ། དེ་ལས་ལྡོག་སྟེ། གླེན་པ་ཞིག་གིས་རང་ཉིད་
མཁས་པའམ་སྤྱང་པོ་ཡིན་སྙམ་ན། དེ་ལྟའི་མི་དེ་གླེན་པ་རེད་ཅེས་སྨྲ་རིགས་སོ།།
འགྲེལ་པ། ཚིགས་བཅད་འདིའི་བསྟན་དོན་ནི། དོན་དམ་པའི་ཤེས་རབ་ཅེས་པ་ནི་དངོས་
པོའི་གནས་ལུགས་རྟོགས་པ་ན་འབྱུང་བ་དང༌། གང་ཟག་ཆེ་གེ་མོ་ཞིག་གིས་སོ་སོའི་སྐྱོན་ངོས་
འཛིན་ཐུབ་ན། མཁས་པའམ་སྤྱང་པོ་ཞེས་པ་དེ་ལའོ། །དོན་དམ་པའི་ཤེས་རབ་ཀྱི་གཞི་མ་ནི་ཆོས་
རྣམས་ཚུལ་བཞིན་དུ་རྟོགས་པའི་ཡང་དག་པའི་ཤེས་རྒྱའོ། །གླེན་པ་རྣམས་ཀྱིས་རང་ཉིད་མཁས་
པར་རློམ་པའམ་བསམས་ན། དོན་དམ་པའི་གླེན་པའོ། །དེ་ཅིའི་ཕྱིར་ཞེ་ན། དེ་ལྟའི་རློམ་སེམས་
སམ་ལོག་རྟོགས་དེས་ཁོང་ཚོའི་བསམ་བློ་ལ་སྤྱི་ཡོངས་ནས་ཤུགས་རྐྱེན་སྦྱིན་ནོ།།
གླེན་ལྐུགས་ནི་མ་རིག་པའམ་མི་ཤེས་པའི་འབྲས་བུའོ། །མ་རིག་པ་ནི་གདུག་པ་དང་སྡུག་
བསྔལ་ཀུན་གྱི་རྩ་བ་ཡིན་ཅིང༌། རྣམ་དཔྱོད་ཀྱི་མིག་སྒྲིབ་པར་བྱས་ཏེ་གནས་ལུགས་མཐོང་བར་
གེགས་བྱེད་དོ། །མ་རིག་པ་དེས་ཉོན་མོངས་པའི་རྐྱེན་བྱས་ཏེ་ཆོས་རྣམས་རྟག་པ་དང་བདེ་བ
སོགས་སུ་བཟུང་ནས་འགྲོ་བ་དག་རྨོངས་པར་བྱེད། དེས་མི་རྟག་པ་དང་། སྡུག་བསྔལ་བ། བདག་
མེད་པ་སོགས་ཀྱི་གནས་ལུགས་མཐོང་བ་ལ་སྒྲིབ། མ་རིག་པ་དེའང་བདེན་བཞི་སྟེ། སྡུག་བསྔལ་
བདེན་པ་དང༌། ཀུན་འབྱུང་བདེན་པ། ལམ་བདེན། འགོག་བདེན་བཅས་ཀྱི་གནས་ལུགས་མི་
ཤེས་པའོ།།
མ་རིག་པ་ནི་སྡུག་བསྔལ་ཀུན་གྱི་རྩ་བ་ཡིན་ཅིང་། རྟེན་འབྲེལ་ཡན་ལག་བཅུ་གཉིས་ཀྱི་དང་
པོ་དང༌། དེའང་རྒྱུ་མེད་མིན་པར་རྒྱུ་ལས་བྱུང༌། རྒྱུ་ནི། ཟག་པ་དང་བཅས་པ་འབྱུང་ན་མ་རིག་པ་
འབྱུང་ངོ་ཞེས་དང༌། བཅོམ་ལྡན་འདས་ཀྱིས། མ་རིག་པའི་ཐོག་མ་རིག་མི་ཐུབ། དེ་ལ་ཐོག་མ་མེད་
ཅིང་མཐའ་མའང་མེད། འོན་ཏེ་རྐྱེན་ངེས་པ་ཅན་ལས་བྱུང་ངོ་ཞེས་གསུངས།
མཁས་པས་ཕན་གྱིས་གཏི་མུག་མིན།།
༥ (༥) ཚེ་དང་ལྡན་པ་འཆར་ཀའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། རློམ་སེམས་ཆེ་བའི་
ཚེ་དང་ལྡན་པ་འཆར་ཀ་ལ་ཚིགས་སུ་བཅད་པ་འདི་གསུངས་སོ།།
ཇི་སྲིད་འཚོ་བའི་བར་དག་ཏུ། །བླུན་པོས་མཁས་པ་བསྟེན་བྱས་ཀྱང༌།།
ཐུག་པའི་བྲོ་བ་གཟར་བུས་བཞིན། །ཆོས་ནི་དེ་ཡིས་ཤེས་མི་འགྱུར༎
གླེང་གཞི། དེ་ཡང་དགེ་འདུན་པ་རྣམས་འདུ་ཁང་ལས་ཕྱིར་ཕེབས་པ་དང༌། ཚེ་དང་ལྡན་པ་འཆར་
ཀས་ནང་དུ་བསྐྱོད་དེ་བཞུགས་ཁྲིའི་སྟེང་དུ་བསྡད། ཉིན་ཞིག་དགེ་འདུན་འགའ་དེ་གར་སླེབས་ཏེ་
འཆར་ཀ་བཞུགས་ཁྲིའི་སྟེང་དུ་བཞུགས་པ་མཐོང་བས། བཅོམ་ལྡན་འདས་སོ་སྙམ་དུ་བསམས་
ཏེ༑ གང་ཟག་དང་ཕུང་པོ་སོགས་ཀྱི་སྐོར་བཀའ་འདྲི་ཞིག་ཞུས་པས། ཁོ་པས་དེའི་སྐོར་གང་ཡང་མི་
ཤེས་སྟབས། དགེ་འདུན་དག་གིས། འདི་སུ་ཡིན་ནམ། ཁོ་པ་བཅོམ་ལྡན་འདས་གང་དུ་བཞུགས་
སའི་དགོན་པ་ནས་མིན་ནམ། གང་ཟག་དང༌། ཕུང་པོ། དབང་པོ། དབང་ཤེས་ཀྱི་ཡུལ་སོགས་ཀྱི་
སྐོར་ལ་ཤེས་བྱ་ཅི་ཡང་མི་འདུག་ཅེས་ཁོ་པར་འཕྱ་སྨོད་བྱས། རྒྱུ་མཚན་དེའི་ཕྱིར། དགེ་འདུན་དག་
གིས་ཚུལ་དེ་སངས་རྒྱས་ཀྱི་སྙན་དུ་གསོལ་ལོ།།
བསྟན་དོན། གླེན་པ་ཞིག་གིས་མི་ཚེ་གང་པོ་མཁས་པ་ཞིག་དང་མཉམ་དུ་འགྲོགས་ཏེ་དུས་
འདའ་ནའང་། ཆོས་ཀྱི་རང་བཞིན་ནམ་གནས་ལུགས་ལ་གོ་བ་ཆགས་པར་མི་འགྱུར་རོ། །དེ་ནི་
སྐྱོགས་ཀྱིས་ཟས་ཀྱི་བྲོ་བ་མི་མྱོང་བ་དང་མཚུངས་སོ།།
འགྲེལ་པ། ཚིགས་བཅད་འདིའི་ནང་སྐྱོགས་དང་གླེན་པ་གཉིས་དཔེ་དཔེ་ཅན་གྱི་ཚུལ་དུ་
བཀོད་དེ། སྐྱོགས་གྲུབ་ཙམ་ནས་མ་ཟད་བར་ཟས་ལེན་པ་དང་དཀྲུག་པའི་བྱ་བ་བྱེད་ཅིང་། རྒྱུད་
རིམ་དེའི་ཁྲོད་སྐྱོགས་དང་ཟས་གཉིས་རེག་ཐུག་གི་འབྲེལ་བ་ཉེ་པོ་འབྱུང༌། སྐྱོགས་ཀྱིས་ཟས་
དངར་མོ་དང༌། སྐྱུར་མོ། ཁ་ཏིག་སོགས་ལེན་པ་དེ་ཉིད་མ་ཟད་བར་བྱེད། འོན་ཏེ་འདིར་སྐྱོགས་ཀྱི་
དཔེ་ཡི་བསྟན་དོན་ནི། ཇི་ཙམ་ཟས་དང་འབྲེལ་བ་བྱུང་རུང་སྐྱོགས་ཀྱིས་ཟས་ཀྱི་རོའམ་བྲོ་བ་མྱོང་
བར་མི་འགྱུར་རོ། །དེ་ནི་སྐྱེ་བོ་གླེན་པ་ཞིག་གིས་རང་གི་མི་ཚེ་ཧྲིལ་པོ་མཁས་པ་ཞིག་དང་ལྷན་དུ་
གཤིབས་ཀྱང་མཇུག་འབྲས་ཇི་སྨིན་གྱི་དཔེ་མཚོན་འཁྲུལ་མེད་ཅིག་དུ་སྣང༌། དེ་ལྟའི་སྐྱེ་བོས་དུས་
དེ་སྲིད་དུ་ཁེ་ཕན་ཅི་ཡང་ལོན་པར་མི་ནུས་སོ།།
ཆོས་ཞེས་པར་སྤྱིར་གོ་དོན་སྣ་ཚོགས་ལྡན་ནའང༌། ཆེས་གནད་ཆེ་བ་ཞིག་ནི་སངས་རྒྱས་ཀྱི་
བཀའ་ལའོ། །དེ་ལྟའི་ཆོས་ནི་བཅོམ་ལྡན་འདས་ཉིད་ཀྱིས་དངོས་སུ་མྱོང་སྟོབས་ཀྱིས་མཁྱེན་པའི་སྒོ་
ནས་བསྟན།བཀའ་དེ་ཉིད་ཀྱི་ཐོག་ནས་གནས་ལུགས་རྟོགས་པའི་ལམ་དུ་འཁྲིད་པར་བྱེད་པས་དེ་ལ་
སངས་རྒྱས་པའི་ཆོས་སམ་ནང་ཆོས་ཞེས་བྱའོ། །དེའི་ཚུལ་ཡང་ནང་པའི་གསུང་རབ་ཁག་ནང་རྒྱས་
པར་གསལ། བཅོམ་ལྡན་འདས་སངས་རྒྱས་མ་ཐག་གཅིག་པུར་ཏིང་ངེ་འཛིན་དུ་ཞུགས་པ་དང༌།
དེའི་མཇུག་ཐོག་ཏུ་ཐུགས་སུ་དགོངས་པ་འདི་ལྟར་འཁྲུངས་སོ། །ངས་རྟོགས་པའི་ཆོས་འདི་ནི།
གཏིང་ཟབ་པ་དང༌། རྟོགས་པར་དཀའ་བ། ཡིད་ལ་བྱེད་པར་དཀའ་བ། རབ་ཏུ་ཞི་བ། བླ་ན་མེད་པ།
རིག་པའི་མཐའ་ལས་འདས་པ། ཤིན་ཏུ་ཕྲ་བས་བློ་དང་ལྡན་པ་རྣམས་ཀྱིས་རྟོགས་པའི་གནས་
སོ༑ ༑སེམས་ཅན་འདི་དག་དངོས་པོའི་བདེ་བར་ཆགས་ཤིང༌། རྒྱུའི་སྒོ་ནས་རྟེན་འབྱུང་དང་འབྲེལ་
བས། དེ་ནི་རྟོགས་པར་དཀའ་བའི་ཡུལ་དང༌། འདུས་བྱས་དང༌། འདོད་ཆགས། སྲེད་པ་སོགས་ཉོན་
མོངས་ཐམས་ཅད་བཀག་པའི་ཐར་པའི་ཆ་འདིའང་རྟོགས་པར་དཀའ། ཅི་སྟེ་ངས་ཆོས་ཀྱི་ཚུལ་འདི་
དག་གཞན་ལ་བསྟན་ན། གཞན་གྱིས་རྟོགས་པར་མི་ནུས་པ་དེ་ཉིད་ངའི་དཀའ་ངལ་ལོ། །དེའི་ཕྱིར་
བཅོམ་ལྡན་འདས་ཀྱི་ཞལ་ནས། དཀའ་ངལ་ཁྱད་བསད་ཀྱིས་ངས་ཆོས་འདི་རྟོགས་པས། ད་ཆ་ཁྱབ་
བསྒྲགས་དགོས་དོན་མེད། གང་དག་འདོད་ཆགས་དང་ཞེ་སྡང་གིས་ངོ་ཡོངས་སུ་བསྒྲིབས་པ་རྣམས་
ཀྱིས་དཀའ་ངལ་ལ་གདོང་ལེན་གྱི་ཆོད་སེམས་མེད་པར་ཆོས་འདི་རྟོགས་པར་མི་འགྱུར། འདོད་
ཆགས་དང་གཏི་མུག་གིས་ཡོངས་སུ་མནར་བའི་སྐྱེ་བོས་ཆོས་འདི་མི་མཐོང་ཁར། རྟོགས་དཀའ་བ་
དང་། གཏིང་ཟབ་པ། ཤིན་ཏུ་ཕྲ་བའི་གནས་ལུགས་མཐོང་བ་ལས་རིང་དུ་འགྱུར། དེས་ན་བཅོམ་ལྡན་
འདས་ཀྱིས་ཆོས་མ་བསྟན་པར་བཞུགས་པས་ན། ཚངས་པ་ཆེན་པོས་(བྲམ་ཟེ་རྣམས་ཀྱིས་འདོད་
པའི་འཇིག་རྟེན་བྱེད་པོ།) བཅོམ་ལྡན་འདས་ཀྱི་དགོངས་པ་ཤེས་ནས། ཆོས་མ་གསུང་ན་འཇིག་
རྟེན་འཆི་བར་འཇིགས་ནས་བཅོམ་ལྡན་འདས་གདན་དྲངས་ཏེ། སྟོན་པ་མཆོག་ལ་ཆོས་གསུང་དུ་
གསོལ། མིག་ན་རྡུལ་ཕྲན་ཚེགས་ལས་མེད་པའི་སྐྱེ་བོ་དག་ལ་ཆོས་མ་གསུང་ན་དེ་དག་འཆི་བར་
འགྱུར་བས། དེ་དག་གིས་ཆོས་རྟོགས་པར་འགྱུར་རོ་ཞེས་ཞུས།
གཞན་ཡང་ཚངས་པས། གནའ་བོའི་དུས་སུ་ཡུལ་མགྷ་དྷར་སྐྱེ་བོ་མ་རུངས་པ་འགས་བསྟན་
པའི་སྐྱོན་ཅན་གྱི་ཆོས་ཤིག་བྱུང་བས། དེ་དག་ལ་འཆི་བ་མེད་པའི་གནས་ཏེ་ཐར་པའི་གྲོང་གི་སྒོ་
ཕྱེ་ནས། དེ་དག་གིས་བཅོམ་ལྡན་འདས་ཀྱི་ཆོས་ཚུལ་བཞིན་དུ་གོ་བར་ཤོག་ཅེས་སྨོན་པ་དང༌།
ཡང་དག་པ་དང་མཐར་ཐུག་པའི་གནས་སུ་བྱོན་ཏེ་ཆོས་ཀྱི་ཕོ་བྲང་དུ་བཞུགས་པའི་ཐམས་ཅད་
མཁྱེན་པ་ཉིད་ཀྱིས་སྡུག་བསྔལ་བའི་སེམས་ཅན་རྣམས་ལ་གཟིགས་སུ་གསོལ། ཚངས་པས་དེ་
ལྟར་སྨོན་པར། བཅོམ་ལྡན་འདས་ཀྱིས། ངས་རྟོགས་པའི་ཆོས་འདི་འདོད་ཆགས་དང༌། ཞེ་སྡང༌།
གཏི་མུག་སོགས་ཀྱིས་ཡོངས་སུ་བསྒྲིབས་པའི་སྐྱེ་བོ་ལོང་བ་དག་གིས་ལས་སླ་པོར་རྟོགས་པར་
མི་ནུས། དེ་ལས་ལྡོག་སྟེ། རྟོགས་པར་དཀའ་བ་དང༌། གཏིང་ཟབ་པ། མཐོང་བར་དཀའ་བ། ཤིན་
ཏུ་ཕྲ་བའི་ཆོས་འདི་རྟོགས་པའི་ཚུལ་ལ་རྒྱབ་ཀྱིས་ཕྱོགས་སོ། །ཞེས་བཀའ་སྩལ་ཏོ། །ཡང་བྲམ་
ཟེ་སཧམྤཏིས། (Sahampati) གསོལ་བ་ལན་གཉིས་པ་བཏབ་པར། བཅོམ་ལྡན་འདས་ཀྱིས་
གོང་ལྟར་བཀའ་སྩལ་ཏོ། །དེ་ནས་གསོལ་བ་ལན་གསུམ་པ་བཏབ་པས། སྙིང་རྗེས་མ་བཟོད་པར་
ཤེས་རབ་ཀྱི་སྤྱན་གྱིས་འཇིག་རྟེན་ལ་གཟིགས་ཞིབ་མཛད་པས། མིག་ན་རྡུལ་ཕྲན་ཚེགས་ལས་
མེད་ཅིང༌། དབང་པོ་རྣོ་རྟུལ་དང་གཤིས་སྤྱོད་ལེགས་ཉེས་ཅི་རིགས། གང་ལ་ཆོས་བསྟན་དུ་རུང་
བ་དང་མི་རུང་བ། ལས་འབྲས་ལ་ཡིད་ཆེས་ཡོད་མེད་ཅི་རིགས་གཟིགས། དཔེར་ན། མེ་ཏོག་
པདྨ་དཀར་པོ་དང༌། སྔོན་པོ། དམར་པོ་རྣམས་ཆུའི་ནང་སྐྱེས་ཤིང༌། ཆུའི་ནང་བཞད། ཆུའི་ནང་
གནས་པ་དང༌། ཡང་རིགས་གཅིག་ཆུའི་ནང་སྐྱེས་ཏེ། ཆུའི་ནང་བཞད། ཆུའི་ཁ་ལ་གནས་པར་བྱེད།
མདོར་ན་པདྨའི་རིགས་ཐམས་ཅད་ཆུ་ལས་སྐྱེས་ཀྱང་ཆུའི་དྲི་མ་མ་གོས་པར་གཙང་མར་གནས་པ་
ལྟར། བཅོམ་ལྡན་འདས་ཀྱིས་ཀྱང་སྙིང་རྗེའི་དབང་གིས་འཁོར་བའི་གནས་སུ་ཡ་ང་བའི་སེམས་
ཅན་རྣམས་ལ་ཆོས་སྟོན་པར་ཕེབས་སོ།།
མཁས་པའི་དྲུང་ནས་ཡོན་ཏན་འཐོབ༎
༥ (༦) ཡུལ་པཐུ༷ཡཀའི་(Patheyyaka) དགེ་སློང་སུམ་ཅུའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཡུལ་པཎྱེཡཀའི་དགེ་
སློང་སུམ་ཅུ་ལ་ཚིགས་སུ་བཅད་པ་འདི་གསུངས་སོ།།
བློ་དང་ལྡན་པས་ཡུད་ཙམ་ཞིག །མཁས་པ་དག་ལ་བསྟེན་བྱས་ཀྱང༌།།
ཐུག་པའི་བྲོ་བ་ལྕེ་ཡིས་བཞིན། །ཆོས་ནི་མྱུར་དུ་ཤེས་པར་འགྱུར།།
གླེང་གཞི། སངས་རྒྱས་བཅོམ་ལྡན་འདས་ཀྱིས་ཀཱ་པཱ་ཤི་ཀ་ཞེས་བྱ་བའི་ཤིང་བལ་སྡོང་པོའི་ཚལ་དུ་
དགེ་སློང་སུམ་ཅུ་ལ་ཆོས་བསྟན། སྐབས་ཤིག་ལ་དགེ་སློང་དེ་དག་གིས་ནགས་སུ་འདོད་པའི་རྩེན་
མ་ཞིག་དང་ལྷན་དུ་ཅི་དགར་རོལ་བ་དང་། ཉིན་ཞིག་འདོད་པའི་རྩེན་མ་དེས་དགེ་སློང་གི་རྩ་ཆེའི་
འཚོ་བའི་དངོས་པོ་བརྐུས་ཏེ་བྲོས། དེ་མ་ཐག་ཁོང་ཚོས་བུད་མེད་དེ་ཤིང་ནགས་ཁྲོད་དུ་འཚོལ་དུ་
བསྐྱོད་པའི་ཚེ་བཅོམ་ལྡན་འདས་ཀྱི་ཞལ་མཇལ། དེའི་ཚེ་ཚང་མས་བཅོམ་ལྡན་འདས་ཀྱི་བཀའ་ལ་
ཉན་པས། བཅོམ་ལྡན་འདས་ཀྱིས་དགེ་སློང་རྣམས་བོས་ནས་རྫུ་འཕྲུལ་གྱི་སྟོབས་ལས་ལྷུང་བཟེད་
དང་གྲྭ་ཆས་སྤྲུལ་ཏེ་དགེ་སློང་རྣམས་ལ་སྩལ། དགེ་སློང་རྣམས་ཀྱིས་ཡང་དག་པའི་ཉམས་ལེན་
བཅུ་གསུམ་བྱས་ཏེ་ཡུན་རིང་རྗེས་བཅོམ་ལྡན་འདས་ཀྱི་ཞབས་ཀྱི་དྲུང་དུ་ཕྱིར་ལོག །དེ་ནས་ཆོས་
ཉན་པས་རང་གནས་སུ་མ་གྱེས་སྔོན་དགེ་སློང་རྣམས་ལ་དགྲ་བཅོམ་པའི་གོ་འཕང་ཐོབ་བོ།༎
དགེ་སློང་རྣམས་བདེན་པའི་ཚོགས་ཁང་ནང༌། ཁོང་ཚོར་ཆོས་ཐོབ་པའི་ཚུལ་ལ་ཡུད་ཙམ་
རིང་བགྲོ་གླེང་བྱེད་པ་བཅོམ་ལྡན་འདས་ཀྱིས་གསན་ནས། དགེ་སློང་དག །དགེ་སློང་སུམ་ཅུས་
སྡིག་པ་བསགས་པ་འདི་ཐོག་མ་མིན། སྔོན་གྱི་སྐྱེ་བར་ཡང་ཁོང་ཚོས་ལས་འདི་དང་གཉིས་སུ་མེད་
པ་བགྱིས་སོ། །འོན་ཏེ་ཏུནྡིལའི་སྐྱེས་རབས་(Tundila Jataka) ནང་གསལ་བ་ལྟར། ཚེ་དང་
ལྡན་པ་ཏུནྡིལའི་དྲུང་ནས་ཆོས་ཉན་པའི་མཐུ་ལས་ད་ལན་ཡུད་ཙམ་རིང་ཆོས་ཐོབ་ནས་བསྲུང་བྱ་
ལྔ་སྲུང་བར་ཁས་བླངས་པ་ལ་སོང༌། །ཁོང་ཚོར་དགྲ་བཅོམ་པའི་གོ་འཕང་ཐོབ་པ་དེའི་མཐུ་ལས་
ངེས་སོ། །ཞེས་གསུངས།
བསྟན་དོན། མཁས་པས་མཁས་པ་དང་ལྷན་དུ་སྐད་ཅིག་ཙམ་འགྲོགས་ནའང་། མྱུར་དུ་ཆོས་
ཀྱི་དོན་རྟོགས་པར་འགྱུར། འདི་ནི་ལྕེས་ཟས་ཀྱི་བྲོ་བ་མྱོང་བ་དང་འདྲ། འདི་དང་གོང་གི་ཚིགས་
བཅད་གཉིས་བསྡུར་ན་ཆེས་དགའ་བར་འགྱུར། གོང་དུ་སྐྱོགས་ཀྱི་དཔེ་བཀོད་དེ། སྐྱོགས་ཀྱིས་
ཟས་རོ་བཅུད་ལྡན་པ་བཅུས་ནའང་། ཟས་ཀྱི་བྲོ་བ་མྱོང་མི་ཐུབ། དེ་བཞིན་གླེན་པ་དག་མཁས་པ་
དང་ལྷན་དུ་འགྲོགས་ཀྱང་ཆོས་ཀྱི་དོན་རྟོགས་མི་ཐུབ། བློ་གྲོས་དང་ལྡན་པས་མཁས་པ་དང་ལྷན་དུ་
སྐད་ཅིག་འགྲོགས་པ་ཙམ་གྱིས་ཆོས་ཀྱི་དོན་རྟོགས་པར་འགྱུར། དེ་ནི་ལྕེ་ཟས་ཀྱི་བྲོ་བ་མྱོང་བ་དང་
མཚུངས་སོ༎
འགྲེལ་པ། ཚིགས་བཅད་འདིའི་ནང་བཅོམ་ལྡན་འདས་ཀྱིས་མཁས་པའི་དཔེར་ལྕེ་བཀོད་དེ།
ལྕེས་ཟས་རིགས་སྣ་ཚོགས་ཀྱི་བྲོ་བ་མྱོང་བ་དང༌། སྐྱོགས་རྟག་ཏུ་ཟས་དང་འབྲེལ་ནའང་ཟས་ཀྱི་བྲོ་
བ་ཅི་ཡང་མི་མྱོང་། ལྕེ་དང་འདྲ་བའི་མཁས་པ་རྣམས་ཀྱིས་གཞན་དང་མཉམ་དུ་འགྲོག་འདྲིས་བྱུང་
སྐབས་གཞན་གྱི་དགེ་བའི་ཡོན་ཏན་དག་མཐོང་བར་འགྱུར་རོ།།
སྡིག་བྱེད་པ་ནི་རང་གི་དགྲ།།
༥ (༧) མཛེ་ནད་ཅན་ལེགས་པ་རབ་སད་ཀྱི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། མཛེ་ནད་ཅན་
ལེགས་པ་རབ་སད་ཅེས་བྱ་བར་ཚིགས་སུ་བཅད་པ་འདི་གསུངས་སོ།།
གང་གིས་རྩུབ་མོའི་འབྲས་བུ་ནི། །འབྱིན་བྱེད་སྡིག་པའི་ལས་བྱེད་པ༎
བྱིས་པ་བློ་གྲོས་ངན་པ་རྣམས།།རང་ཉིད་རང་གི་དགྲ་བཞིན་སྤྱོད།༎
གླེང་གཞི། སངས་རྒྱས་བཅོམ་ལྡན་འདས་འོད་མའི་ཚལ་དུ་བཞུགས་པ་ན་ཆོས་ཀྱི་དུམ་བུ་འདི་
མཛེ་ནད་ཅན་ལེགས་པ་རབ་སད་ལ་སྩལ་བ་དང༌། མཛེ་ནད་ཅན་ལེགས་པ་རབ་སད་ཀྱི་སྒྲུང་ནི་
ཆེད་དུ་བརྗོད་པའི་ཚོམས་ནང་གསལ། ཉིན་ཞིག་ལེགས་པ་རབ་སད་ཆོས་ཉན་མཁན་མི་ཚོགས་
ཀྱི་མཐའ་རུ་བསྡད་དེ་ཆོས་ཉན་པས་རྒྱུན་ཞུགས་ཀྱི་འབྲས་བུ་ཐོབ། དེ་འཕྲལ་སངས་རྒྱས་ཀྱི་སྙན་
དུ་གསོལ་བར་འདོད་ཀྱང་མི་ཚོགས་ཀྱི་དབུས་ནས་འཚང་ག་ཤིག་ཤིག་གིས་སྐུ་མདུན་དུ་བཅར་
མ་ཕོད་པར། ཆོས་ཞུ་བ་མང་ཚོགས་ཀྱིས་གུས་ཕྱག་འཚལ་མ་ཚར་བར་བསྒུགས་ནས་བསྡད། དེ་
རྗེས་བཅོམ་ལྡན་འདས་ཕེབས་སྐྱེལ་ཞུས་ཏེ། རང་དགོན་དུ་ཕྱིར་ལོག་གོ།
དེའི་ཚེ་ལྷའི་རྒྱལ་པོ་བརྒྱ་བྱིན་གྱི་བསམ་པར། མཛེ་ནད་ཅན་ལེགས་པ་རབ་སད་ཀྱིས་ཆོས་
ཉན་རྗེས་རང་ལ་བྱིན་རླབས་སམ་འབྲས་བུ་དེ་ལྟར་ཐོབ་པ་སངས་རྒྱས་ཀྱི་སྙན་དུ་གསོལ་འདོད་
འདུག་པས། བདག་གིས་ཁོ་པར་ཚོད་ལྟ་བྱའོ་ཞེས་ལེགས་པ་རབ་སད་ཀྱི་འདུག་གནས་སུ་བསྐྱོད་
དེ༑ ཞི་འཇམ་ངང་ཤུབ་བུ་དྷར། ཁྱོད་ནི་དབུལ་ཞིང་སྡུལ་བསྔལ་བ་ཞིག་ལས་མ་འདས། ཅི་སྟེ་ཁྱོད་
ཀྱིས་བདག་གི་ཁ་ལ་ཉན་ནས། བཅོམ་ལྡན་འདས་སངས་རྒྱས་མ་རེད། ཁོང་གི་གསུང་དེ་ཆོས་མ་
རེད། དགེ་འདུན་དགེ་འདུན་མ་རེད་ཅེས་བརྗོད་ན་བདག་གིས་ཁྱོད་ལ་ལོངས་སྤྱོད་གྱ་ནོམ་པ་སྟེར་
ཆོག །བདག་ལ་སངས་རྒྱས་གྲངས་མེད་ཡོད། བདག་ལ་ཆོས་གྲངས་མེད་ཡོད། བདག་ལ་དགེ་
འདུན་གྱི་སྡེ་མང་དུ་ཡོད་ཅེས་ཟེར། དེ་ལ་མཛེ་ནད་ཅན་དེས། ཁྱོད་སུ་ཡིན་ནམ་ཞེས་དྲིས་པར།
བདག་ལྷའི་རྒྱལ་པོ་ཡིན་ཟེར། ཀྱི་ཧུད་ཁྱོད་ནི་དེ་འདྲ་གླེན་ཞིང་ཁྲེལ་མེད་པ་ལ་ཨང་། ཁྱོད་ཀྱིས་ང་
ལ་དབུལ་ཞིང་སྡུག་བསྔལ་བ་ཞེས་གཏམ་དེ་ལྟར་སྨྲས་པ་མི་རིགས་སོ། །དེ་ལས་ལྡོག་སྟེ་ང་ལ་
བདེ་བ་དང་ལོངས་སྤྱོད་མི་ཟད་པ་སྟེ། དཔལ་དང་ལྡན་པའི་ལོངས་སྤྱོད་བང་མཛོད་བདུན་བྱུང་ངོ་།
དེ་ལྟར་ལྡན་པ་ལ་བཅོམ་ལྡན་འདས་སམ་བསོད་སྙོམས་ལ་བརྟེན་པ་དག་གིས་དབུལ་པོ་ཞེས་མི་
འབོད་དོ་ཞེས་སྨྲས། ལྷའི་རྒྱལ་པོས་དེ་ཐོས་མ་ཐག་ཁ་གྱེས་ཏེ་སངས་རྒྱས་ཀྱི་དྲུང་དུ་བཅར་ནས་དྲི་
བ་དྲིས་ལན་སྐོར་སྙན་དུ་གསོལ་པས། སངས་རྒྱས་ཀྱིས། བརྒྱ་བྱིན། མཛེ་ནད་ཅན་ལེགས་པ་རབ་
སད་ལ་གསེར་བརྒྱ་ཕྲག་དང་སྟོང་ཕྲག་དུ་མ་སྤྲད་ཀྱང་ཁོ་པས། བཅོམ་ལྡན་འདས་སངས་རྒྱས་མ་
རེད། ཁོང་གི་གསུང་དེ་ཆོས་མ་རེད། དགེ་འདུན་དགེ་འདུན་མ་རེད་ཅེས་ནམ་ཡང་མི་སྨྲའོ་ཞེས་
བཀའ་སྩལ།
དེ་རྗེས་ལེགས་པ་རབ་སད་སངས་རྒྱས་ཀྱི་དྲུང་དུ་སོང་བས་སངས་རྒྱས་ཀྱིས་ཁོ་པར་བསུ་
བ་མཛད། ཁོ་པས་རང་ལ་སངས་རྒྱས་ཀྱི་བྱིན་རླབས་ཐོབ་སྐོར་སྙན་དུ་གསོལ་ནས་སྟན་ལ་ལངས་
ཏེ་ལམ་དུ་ཆས། ལམ་བར་དུ་ཁོ་པ་བ་གསར་ཞིག་གིས་བསད། བཤད་རྒྱུན་དུ་བ་གསར་དེ་ནི་སྐྱེ་
བ་བརྒྱ་ཕྲག་དུ་མར་བ་ཕྱུགས་ཀྱི་སྐྱེ་བ་བླངས་པའི་འདྲེ་མོ་ཞིག་ཡིན་པར་སྐད། བ་ཕྱུགས་ཀྱི་རྟེན་
དུ་མོས་གཞོན་ནུ་བཞི་བསད་པ་ནི། རིགས་རུས་མཐོ་བའི་གཞོན་ནུ་པུཀྐསཏི་(Pukksati) དང༌།
བབྷྱོཿ དརཱུཅིནྱི།(Bahiya Daruciriya) ནག་ཅན་ཏམྦདཐིཀ །(Tambadathika) མཛེ་ནད་
ཅན་ལེགས་པ་རབ་སད་བཅས་སོ།།
བསྟན་དོན། བླུན་པོ་རྣམས་ཀྱིས་རང་ལ་གནོད་པའི་ལས་བྱེད་ཅིང་། རང་གིས་བྱས་པའི་ལས་
ངན་ལས་འབྲས་བུ་གདུག་པ་ཅན་འབྱུང་བར་འགྱུར་ཞིང༌། །དེས་ན་རང་གི་དགྲ་བོ་རང་ཉིད་དོ༎
འགྲེལ་པ། བླུན་པོ་དག་ལ་ཤེས་རབ་ཀྱི་མིག་མེད། ཆོས་རབ་ཏུ་རྣམ་འབྱེད་ཀྱི་ཤེས་རབ་
མེད་ན་གཏི་མུག་རྒྱས་པར་འགྱུར། དེ་ལྟའི་ཤེས་རབ་ནི་སྐབས་རེ་རི་རྩེར་གློག་དམར་འཁྱུག་པ་
དང་དཔེ་དོན་སྦྱོར་ཞིང༌། རི་རྩེར་གློག་དམར་འཁྱུགས་ན་དེར་ཐམས་ཅད་སེལ་བ་ལྟར། མཁས་པ་
རྣམས་ལ་དྲི་མ་ཐམས་ཅད་སེལ་བའི་ནུས་པ་ལྡན། འོན་ཏེ་བླུན་པོའམ་ལེགས་ཉེས་རྣམ་འབྱེད་ཀྱི་
ཤེས་རབ་མེད་པ་དག་ལ་དྲི་མ་མཐའ་དག་སེལ་བའམ་འཇོམས་པའི་ནུས་པ་མེད་ཅིང་། དེ་དག་
གིས་མི་དགེ་བའི་ལས་སུ་ཞུགས་ནས་འབྲས་བུ་སྡུག་བསྔལ་བ་མྱོང་བར་འགྱུར། དེའི་ཕྱིར་བླུན་པོ་
དག་གི་དགྲ་བླུན་པོ་ཉིད་ལས་གཞན་དུ་མེད་དོ།།
བདེ་བའི་རྒྱུ་ལ་འབད་པ་བྱོས།
༥ (༨) ཞིང་པ་]ཞིག་གི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། དུག་འབྲེལ་བྱེད་
མཁན་གྱི་ཞིང་པ་ཞིག་ལ་ཚིགས་སུ་བཅད་པ་འདི་གསུངས་སོ།།
གང་ཞིག་བྱས་ན་འགྱོད་འགྱུར་བའི། །ལས་དེ་བྱས་པ་ལེགས་པ་མིན།།
མཆི་མའི་གདོང་གིས་ངུ་བཞིན་དུ། །དེ་ཡིན་རྣམ་སྨིན་སླར་བསྟེན་འགྱུར༎
གླེང་གཞི། མཉན་ཡོད་ལས་མི་རིང་བའི་སར་ས་ཞིང་རྨོ་མཁན་གྱི་ཞིང་པ་ཞིག་ཡོད། ཉིན་ཞིག་རྐུན་
པོ་འགས་ཕྱུག་བདག་ཅིག་གི་ཁྱིམ་དུ་འཕྲོག་བཅོམ་བྱས་པ་དང་། རྐུན་པོ་ཞིག་གིས་རང་གི་རོགས་
པ་རྐུན་པོ་གཞན་ཚོར་མགོ་སྐོར་བཏང་ནས་དངུལ་སྟོང་ཕྲག་བླུགས་པའི་དངུལ་ཁུག་ཅིག་རང་གི་
ཨམ་ཕྲག་ནང་སྦས་བསྐུངས་བྱས་ཏེ། རང་གི་ཐོབ་སྐལ་ཁྱེར་ནས་ཕྱིར་ཐོན་པའི་ཚེ་དངུལ་ཁུག་དེ་
ཨམ་ཕྲག་ནང་ནས་ཟགས་ཀྱང་དོ་སྣང་མ་བྱུང༌།
ཉིན་དེའི་ཞོགས་པ་སྔ་པོར་སངས་རྒྱས་ཀྱིས་འཛམ་གླིང་ནང་གཟིགས་ཞིབ་གནང་བས།
ཞིང་པ་ཆེ་གེ་མོ་ཞིག་གང་གི་གཟིགས་སྣང་དུ་ཤར་བ་གཟིགས་ཏེ། གང་འབྱུང་སྲིད་དམ་ཞེས
ཐུགས་ལ་དགོངས། ཞོགས་པ་དེར་ཞིང་པ་དེ་ཞིང་རྨོ་བར་བསྐྱོད། བཅོམ་ལྡན་འདས་ཀྱང་ཚེ་དང་
ལྡན་པ་ཀུན་དགའ་བོ་དང་ལྷན་དུ་དེར་བཞུགས་པ་ཞིང་པས་མཇལ་བས། འཕྲལ་དུ་བཅོམ་ལྡན་
འདས་ཀྱི་ཞབས་ལ་བཏུད་རྗེས་མུ་མཐུད་དེ་ཞིང་ལས་བྱས། བཅོམ་ལྡན་འདས་ཀྱི་ཅི་ཡང་མ་
གསུངས་པར། དངུལ་ཁུག་ཟགས་ས་དེར་ཕེབས་ནས་དངུལ་ཁུག་ལ་གཟིགས་ཏེ། ཀུན་དགའ་བོར།
ལྟོས་དང༌། འདིར་དུག་སྦྲུལ་ཞིག་འདུག་ཅེས་གསུངས་པས། ཀུན་དགའ་བོས། ལགས་འདུག །
དུག་སྦྲུལ་གདུག་པ་ཅན་ཞིག་འདུག་ཅེས་ཞུས། ཚུལ་དེ་ཞིང་པས་ཐོས་འཕྲལ་སྦྲུལ་དེ་ངས་གསོད་
སྙམ་སྟེ། དབྱུག་པ་ཞིག་ཁྱེར་ནས་དེ་གར་བསྐྱོད་པས་དངུལ་ཁུག་མཐོང༌། བཅོམ་ལྡན་འདས་
ཀྱིས་དངུལ་ཁུག་འདི་ལ་དགོངས་པར་སྙམ། ཅི་བྱེད་འདི་བྱེད་མེད་པར་དངུལ་ཁུག་དེ་ཟུར་ཞིག་ཏུ་
བཞག་ནས་རྡུལ་གྱིས་བཀབ་སྟེ། མུ་མཐུད་ཞིང་ལས་ལ་ཞུགས་སོ།།
ཕྱིས་སུ་མི་རྣམས་ཀྱིས་རྐུ་ཤོར་བ་ཤེས་ནས་རྐང་ལམ་རྒྱུད་རྐུན་པོ་རྣམས་འདྲུད་ཀྱིན་
འཕྲོག་བཅོམ་བྱས་པའི་ནོར་བགོ་འགྲེམས་བྱེད་སའི་ས་གནས་སུ་སླེབས་པ་དང༌། ཞིང་པ་དེའི་རྐང་
རྗེས་མཐོང༌། རྐང་རྗེས་དེད་ནས་དངུལ་ཁུག་སྦས་ས་དེར་སོང་ནས་ས་བཤུས་ཏེ་དངུལ་ཁུག་ཕྱིར་
བཏོན། ཁྱོད་ཀྱིས་ཁྱིམ་ཚང་འཕྲོག་བཅོམ་བྱས་ཏེ་འདིར་ཞིང་ལས་བྱེད་ཀྱིན་གདའ་ཞེས་ཁ་རྡུང་
ཚད་མེད་བཏང༌། དེ་ནས་རྒྱལ་པོའི་མདུན་དུ་ཁྲིད་དེ་སྐྱོན་འཛུགས་ནན་པོ་བྱས་སོ།།
རྒྱལ་པོས་འཕྲོག་བཅོམ་གྱི་གནས་ཚུལ་དེ་ཐོས་མ་ཐག་ཞིང་པ་དེ་སྲོག་ཐོག་ཏུ་ཐོངས་ཞེས་
བཀའ་ཕབ། དེ་ལྟར་གཤེད་མས་ལྕག་ཚན་གཞུ་བཞིན་གསོད་རར་འཁྲིད་པའི་ཚེ། ཁོ་པའི་ངག་
ནས། ལྟོས་དང་། ཀུན་དགའ་བོ། འདིར་དུག་སྦྲུལ་ཞིག་འདུག །ལགས་འདུག །དུག་སྦྲུལ་གདུག་པ་
ཅན་ཞིག་འདུག་ཅེས་པའི་བརྗོད་པ་ཡང་ནས་ཡང་དུ་སྐྱོར་བ་ལས་གཞན་ཅི་ཡང་མ་སྨྲས། གཤེད་
མས། ཁྱོད་ཀྱིས་བཅོམ་ལྡན་འདས་དང་ཀུན་དགའ་བོའི་བཀའ་མོལ་ལད་ཟློས་བྱེད་དགོས་དོན་ཅི་
ཟེར་དྲིས། ཞིང་པ་དེས། ཅི་སྟེ་ང་ལ་རྒྱལ་པོ་མཇལ་དུ་བཅུག་ན། ངས་ལན་འདེབས་ཆོག་ཅེས་སྨྲས།
རྒྱལ་པོའི་མདུན་དུ་ཁོ་པས། རྒྱལ་པོ་མཆོག །ང་རྐུན་པོ་མིན་ཞེས་སྒྲུང་ཧྲིལ་པོ་བཤད། རྒྱལ་
པོས་ཞིང་པ་དེ་བཅོམ་ལྡན་འདས་ཀྱི་དྲུང་དུ་ཁྲིད་དེ་བཀའ་འདྲི་ཞུས། བཅོམ་ལྡན་འདས་ཀྱིས། རྒྱལ་
པོ་མཆོག་དེ་དེ་བཞིན་ནོ། །ངའང་དེར་བསྐྱོད་དོ། །མཁས་པའམ་བློ་གྲོས་ལྡན་པས་ཕྱིས་སུ་འགྱོད་
པའི་གཞིར་འགྱུར་བའི་ལས་ནམ་ཡང་མི་བྱེད་དོ། །ཞེས་བཀའ་སྩལ་ཏོ།།
བསྟན་དོན། ཕྱིས་སུ་འགྱོད་པའི་གཞིར་འགྱུར་བའི་ལས་ཀྱི་རིགས་སྤོང་བ་ནི་ཤིན་ཏུ་ལེགས་
སོ༑༑འགྱོད་པ་ན་ངུ་བར་བྱེད་དོ།།
འགྲེལ་པ། ངུས་པ་ན་མིག་ཆུས་གདོང་བརླན་པར་བྱེད་དོ། །འདིའི་བསྟན་དོན་ནི་རྒྱུ་འབྲས་
ཀྱི་ཚུལ་ངེས་ཤིང་། ཕྱིས་སུ་འགྱོད་པའི་རྒྱུར་འགྱུར་བའི་ལས་མི་བྱའོ་ཞེས་གདམས་སོ།།
དགེ་བའི་ལས་ཀྱི་འབྲས་བུ་བདེ་བའོ།།
་༥ (༩) མེ་ཏོག་ཚོང་མཁན་སུམནའི་(Sumana) སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། མེ་ཏོག་ཚོང་མཁན་
སུམན་ལ་ཚིགས་སུ་བཅད་པ་འདི་གསུངས་སོ།།
གང་ཞིག་བྱས་ན་མི་འགྱོད་པའི། །ལས་དེ་ལེགས་པར་བྱས་པ་སྟེ།།
སྤྲོ་ཞིང་ཡིད་ནི་བདེ་བ་ཡིན། །དེ་ཡི་རྣམ་སྨིན་སླར་བསྟེན་འགྱུར།།
གླེང་གཞི། མིང་ལ་སུམན་ཞེས་བྱ་བའི་མེ་ཏོག་ཚོང་མཁན་ཞིག་ཡོད་པ་དེས་ཉིན་ལྟར་ཞོགས་པ་
རྒྱལ་པོའི་ཁབ་ཀྱི་རྒྱལ་པོ་གཟུགས་ཅན་སྙིང་པོར་མེ་ཏོག་མལླིཀ་སྐྱེལ་བར་འགྲོ་དགོས་ཀྱི་ཡོད།
ཉིན་ཞིག་ཁོ་པ་རྒྱལ་པོའི་ཕོ་བྲང་དུ་འགྲོ་བའི་ལམ་བར་དུ་བཅོམ་ལྡན་འདས་ཀྱི་དབུ་ནས་འོད་ཀྱི་
འཁོར་ལོ་འཁོར་ཞིང་དགེ་སློང་མང་པོ་དང་ཐབས་ཅིག་ཏུ་གྲོང་ནང་བསོད་སྙོམས་ལ་ཕེབས་པ་
མཇལ། སངས་རྒྱས་ཀྱི་སྐུའི་གཟི་བྱིན་མཇལ་བ་དང་སུམནས་རང་གི་མེ་ཏོག་བཅོམ་ལྡན་འདས་
ལ་འབུལ་འདོད་ཆེན་པོ་བྱུང༌། དེ་མ་ཐག་རྒྱལ་པོས་ཁོ་རང་ཡུལ་ནས་མཐར་སྐྲོད་བཏང་ཡང་མེ་
ཏོག་ཆུན་པོ་དེ་སངས་རྒྱས་ལ་འབུལ་རྒྱུའི་བློ་ཐག་བཅད། དེས་ན། མེ་ཏོག་རྣམས་མཆོད་པའི་ཚུལ་
དུ་བཅོམ་ལྡན་འདས་ཀྱི་སྐུ་ཡི་ཟུར་དང་། རྒྱབ། མདུན། དབུ་ཡི་སྟེང་བཅས་སུ་གཏོར་ཀྱང་ས་ལ་
མ་ཟགས་པར་བར་སྣང་དུ་ལྡིང༌། དབུ་ཡི་སྟེང་གི་མེ་ཏོག་གདུགས་དང་། རྒྱབ་དང་ཟུར་གྱི་མེ་ཏོག་
རྩིབས་མར་གྱུར་ཏེ། སངས་རྒྱས་གང་དུ་ཕེབས་ཀྱང་དེར་རྒྱུ་བ་དང་། གང་དུ་བཞུགས་ཀྱང་དེར་
རྒྱུ་བ་མེད་པར་གནས་སོ། །དེ་ལྟར་སྐུ་ལས་འོད་ཟེར་དྲུག་འཕྲོ་ཞིང་འཁོར་མང་པོ་ལྷན་དུ་གདུགས་
དང་བཅས་གྲོང་ནང་ཕེབས་པ་ན། རྒྱལ་པོའི་ཁབ་ཀྱི་ཕྱི་ནང་གི་མང་ཚོགས་སྟོང་ཚོ་མང་པོ་ཕྱིར་
ཐོན་ནས་སངས་རྒྱས་ལ་གུས་ཕྱག་འབུལ་བར་བཅར། སུམན་འདོད་པ་ཡོངས་སུ་ཚིམས་ནས་
དགའ་བའི་རྣམ་པས་ཁེངས་སོ།།
སུམནའི་ཆུང་མ་རྒྱལ་པོའི་དྲུང་དུ་བཅར་ནས། བདག་གི་ཁྱོ་བོས་དེ་ཉིན་ཁྱེད་ལ་མེ་ཏོག་སྐྱེལ་
མ་ཐུབ་པ་དེ་བདག་ལ་ལན་པ་མེད་ཅེས་ཞུས། རྒྱལ་པོ་རང་ཉིད་རྒྱུན་ཞུགས་ཡིན་སྟབས་ཐུགས་
རབ་ཏུ་དགྱེས་ནས་ཕོ་བྲང་ལས་ཕྱིར་ཐོན་ཏེ། སངས་རྒྱས་ལ་གུས་ཕྱག་འཚལ། གོ་སྐབས་དེར་
བསྟུན་སངས་རྒྱས་འཁོར་དང་བཅས་པར་བསོད་སྙོམས་ཕུལ། བསོད་སྙོམས་གྲུབ་མཚམས་སུ་
སྔར་ལྟར་ཕྱོགས་བཞི་ནས་མེ་ཏོག་དང་འཁོར་དུ་མས་བསྐོར་ཏེ་སངས་རྒྱས་ཀྱིས་ལེགས་གསོལ་
མཛད་རྗེས་ཕྱིར་དགོན་དུ་ཕེབས་སོ།།
རྒྱལ་པོས་སངས་རྒྱས་ཕེབས་སྐྱེལ་ཞུས་ནས་ཕྱིར་ལོག །དེ་ནས་རྒྱལ་པོས་མེ་ཏོག་ཚོང་
མཁན་ཕོ་བྲང་དུ་བོས་ནས། ཁྱོད་ཀྱིས་སངས་རྒྱས་ལ་མེ་ཏོག་འབུལ་སྐབས་ངག་ནས་ཅི་ཞིག་སྨྲས་
སམ་ཞེས་དྲིས་པས། མེ་ཏོག་ཚོང་མཁན་གྱིས། རྒྱལ་པོས་ངའི་སྲོག་བཅད་ཀྱང་རུང་རྒྱལ་པོའི་ཁབ་
ལས་མཐར་སྐྲོད་བཏང་ཡང་རུང་ངས་ལུས་ངག་ཡིད་གསུམ་སངས་རྒྱས་ལ་ཕུལ་ནས་གུས་ཕྱག་
འཚལ་ལོ། །ཞེས་ལན་བཏབ། དེ་ལ་རྒྱལ་པོས། ཁྱོད་ནི་རླབས་ཆེན་གྱི་སྐྱེ་བོ་ཞིག་ཏུ་སྣང་ཞེས། མེ་
ཏོག་ཚོང་མཁན་ལ་གླང་པོ་ཆེ་བརྒྱད་དང༌། རྟ་བརྒྱད། གཡོག་ཏུ་སྐྱེས་པ་བརྒྱད་། བུད་མེད་བརྒྱད།
རྩ་ཆེའི་རྒྱན་ཆ་ཆ་བརྒྱད། དངུལ་སྲང་སྟོང་ཕྲག་བརྒྱད། རྒྱན་གྱིས་སྤྲས་པའི་རྒྱལ་པོའི་ཕོ་བྲང་ལས་
ཆུང་མ་བརྒྱད། གྲོང་བརྒྱད་བཅས་གནང་སྐྱེས་སུ་གསོལ་རས་སྩལ།
ཚེ་དང་ལྡན་པ་ཀུན་དགའ་བོའི་བསམ་པར། བསྔགས་བརྗོད་དང་དགའ་བདེའི་འབོད་སྒྲ་ཉིན་
གང་གྲགས་པས། མེ་ཏོག་ཚོང་མཁན་དེར་བྱ་དགའ་ཅི་ཞིག་བྱིན་ནམ་ཞེས་ཞུས་པས། བཅོམ་ལྡན་
འདས་ཀྱིས། ཀུན་དགའ་བོ། ཁོ་པས་ལུས་ངག་ཡིད་གསུམ་ང་ལ་གཏད་དེ་མེ་ཏོག་ཕུལ་བ་ནི། ང་
ལ་འགྱུར་མེད་ཀྱི་ཡིད་ཆེས་དང་དད་པ་ཡོད་པས་སོ། །དེའི་ཕྱིར་ཁོ་པ་སོ་སོའི་དགེ་བའི་ལས་ཀྱི་
འབྲས་བུར་སླར་སྡུག་བསྔལ་གྱི་གནས་སུ་མ་སྐྱེས་པར་མངོན་མཐོ་ལྷ་མིའི་གོ་འཕང་འཐོབ་སྟེ། ཉིན་
ཞིག་རང་རྒྱལ་དགྲ་བཅོམ་པ་སུམན་ཞེས་བྱ་བ་འབྱུང་བར་འགྱུར་རོ། །ཞེས་བཀའ་སྩལ་ཏོ།།
བསྟན་དོན། ཕྱིས་སུ་འགྱོད་པ་མི་འོང་བའི་ལས་རིགས་བྱ་ཐུབ་ན་ཤིན་ཏུ་ལེགས། དེའི་ཕྱིར་
འབྲས་བུ་བདེ་བའི་རྒྱུ་གསོག་པ་ལ་འབད་པར་བྱའོ།།
འགྲེལ་པ། འདིར་གང་བཀྲལ་བ་ནི་དགེ་བའི་ལས་ཀྱི་འབྲས་བུ་དང༌། དེ་ལ་བརྟེན་པས་ཕྱིས་
འགྱོད་པ་མི་འབྱུང་། ལས་བྱེད་པོས་ལས་མ་བྱས་པའི་སྔོན་དུ་འབྱུང་བར་འགྱུར་བའི་འབྲས་བུར་
བསམ་ཞིབ་བྱེད་པ་སྔོན་དུ་འགྲོ་བ་དང༌། བསམ་པ་དེའི་ཐོག་ནས་འགྱོད་པའི་གཞིར་འགྱུར་བའི་
ལས་ཀྱི་རིགས་མིན་པ་འབའ་ཞིག་རྩོམ་པར་ངེས་སོ།།
སྡིག་ལས་འབྲས་ངན་འབྱུང༌།།
༥ (༡༠) བཙུན་མོ་ཨུ་པ་ལ་སྔོན་པོའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། བཙུན་མ་ཨུ་པ་ལའི་
མདོག་ལ་ཚིགས་སུ་བཅད་པ་འདི་གསུངས་སོ།།
ཇི་སྲིད་སྡིག་པ་སྨིན་གྱི་བར། །བྱིས་པས་སྦྲང་རྩི་བཞིན་དུ་སེམས།།
གང་ཚེ་སྡིག་པ་སྨིན་གྱུར་པ། དེ་དུས་ངེས་པར་སྡུག་བསྔལ་འགྱུར།
གླེང་གཞི། སྔོན་མཉན་ཡོད་དུ་ཕྱུག་བདག་ཅིག་ལ་བུ་མོ་ན་གཞོན་ཞིག་ཡོད། བུ་མོ་དེ་གཤིས་རྒྱུད་
འཇམ་པ་དང༌། སེམས་ཆུང་བ། མཛེས་ཤིང་ཡིད་དུ་འོང་བས་པདྨ་སྔོན་མོ་ལྟར་ངོ་མཚར་གྱི་ལྟ་
བས་མི་ངོམས་པ་ཞིག་གདའ། བུ་མོའི་མིང་ལ་ཨུཏྤལ་སྔོན་པོ་སྟེ་ཆུ་སྐྱེས་སྔོན་པོ་ཞེས་བྱ་བ་དང༌།
ལང་ཚོའི་མཛེས་སྡུག་གི་དཔལ་ཡོན་ཕྱོགས་ཀུན་ཏུ་ཁྱབ་པས་རྒྱལ་སྲས་དང་ཕྱུག་བདག་སོགས་
བུ་མོ་ཆུང་མར་སློང་མཁན་ཤིན་ཏུ་མང་དུ་བྱུང་། དེར་བརྟེན་བུ་མོའི་ཕ་ཚོང་པ་དེའི་བསམ་པར།
བུ་མོ་སློང་མཁན་ཚང་མའི་འདོད་པ་སྐོང་མི་ཐུབ་པས་ངེས་པར་དུ་ཐབས་ལམ་ཞིག་འཚོལ་དགོས་
སྙམ། དེའི་ཚེ་ཨུཏྤལ་སྔོན་པོ་སྲིད་པའི་རྒྱུན་གྱི་མཐའམ་ཐར་པ་འཐོབ་ཁ་མར་གནས། བུ་མོས་ཕ་ལ།
ང་རབ་བྱུང་བྱ་རྒྱུ་ཡིན་ཞེས་སྨྲས། ཕ་ཤིན་ཏུ་དགའ་ནས་ཆེ་བསྟོད་དུ་བུ་མོར་གནང་སྐྱེས་གྱ་ནོམ་པ་
བྱིན་ཏེ། ཆོས་སྒོར་ཞུགས་སའི་དགོན་དུ་སྐྱེལ་མ་བྱས།
ཉིན་ཞིག་སྙིང་རྗེའི་འདུ་ཁང་སྒོ་རྒྱག་རྒྱུ་དང་འབྱེད་རྒྱུའི་ལས་འགན་གྱི་བང་རིམ་དེ་བུ་མོར་
འཁོར་ནས། སྒོ་ཕྱེ་སྟེ་མཆོད་མེ་ཞལ་ཁ་ཕྱེ་བ་དང་བྱི་དོར་ལེགས་པར་བྱས་མཚམས་སུ་ཁོ་མོའི་དོ་
སྣང་ཡོངས་རྫོགས་མཆོད་མེས་ཕྲོགས། དེ་ནས་མཆོད་མེ་དང་དེའི་གྲུབ་ཆར་སེམས་གཏད་དེ་རིག་
པ་རྩེ་གཅིག་ཏུ་བསྒྲིམས་པས་དགྲ་བཅོམ་པའི་གོ་འཕང་ཐོབ་བོ ༎
མི་རིང་བར་བཙུན་མ་ཨུཏྤལ་སྔོན་པོ་ནགས་སུ་སོང་ནས་དབེན་པར་གནས་སོ། །ཉིན་
ཞིག་བཙུན་མ་དེ་གྲོང་དུ་བསོད་སྙོམས་སློང་དུ་བསྐྱོད་པའི་ཚེ། མོ་རང་གི་ཞང་པོའི་བུ་དགའ་བོ་
དགོན་པར་སླེབས་ནས་ཨུཏྤལ་སྔོན་པོའི་རྐུབ་སྟེགས་འོག་ཏུ་ཡིབ་ན་བསྡད། ཨུཏྤལ་སྔོན་པོ་རབ་
ཏུ་མ་བྱུང་སྔོན་ནས་དགའ་བོས་མོ་རང་ལ་བརྩེ་དུང་ཆགས་ཏེ། ད་ཐེངས་ཁོ་པའི་ཀུན་སློང་ནི་བུ་མོ་
ཤུགས་ཀྱིས་འཕྲོག་རྒྱུ་དེའོ།།
བསོད་སྙོམས་ལས་ཕྱིར་འཁོར་བ་དང་ཤག་ནང་འཛུལ་རྗེས་སྒོ་བརྒྱབ་སྟེ་མལ་ཁྲིའི་སྟེང་དུ་
བསྡད། ཕྱི་ནས་ནང་དུ་འཛུལ་མ་ཐག་སོང་བས་མུན་ནག་ཁྲོད་མཐོང་དཀའ་བར་གྱུར། དེ་ནས་གློ་
བུར་དུ་དགའ་བོས་མལ་ཁྲིའི་སྟེང་དུ་ཐོན་ནས་བཙུན་མར་འཁྱུད། བཙུན་མས་བྱོལ་སོང་ཁྱོད་དེ་འདྲ་
མ་བྱེད་ཅེས་སྐད་ཤུགས་ཆེན་པོས་ཆོ་ངེ་བཏོན། འོན་ཀྱང་དགའ་བོ་ལུས་ཤེད་ཆེ་བས་མོའི་སྟེང་དུ་
འཛེགས་ནས་བཙན་གཡེམ་བྱས་ཏེ་རང་ལམ་དུ་བསྐྱོད། ལས་ངན་དེའི་མཐུ་ལས་ས་གཞི་ཆེན་པོ་
གས་འཐོར་སུ་སོང་ནས་ཁོ་པ་དེའི་ནང་འཐིམས་ནས་ཤི་སྟེ་དམྱལ་བ་མནར་མེད་དུ་སྐྱེས་སོ།།
དེ་ནས་བཙུན་མ་ཨུཏྤལ་སྔོན་པོས་དགའ་བོས་རང་ལ་བཙན་གཡེམ་བྱས་སྐོར་བཙུན་མ་
གཞན་རྣམས་ལ་བཤད་པས། བཙུན་མ་རྣམས་ཀྱིས་དགེ་འདུན་དག་ལ་བཤད། དགེ་འདུན་རྣམས་
ཀྱིས་བཅོམ་ལྡན་འདས་ཀྱི་སྙན་དུ་གསོལ་ལོ། །བཅོམ་ལྡན་འདས་ཀྱིས་ཚུལ་དེ་གསན་མ་ཐག་
དགེ་འདུན་རྣམས་ལ་འདི་སྐད་བཀའ་སྩལ་ཏོ། །དགེ་འདུན་དག །རབ་བྱུང་ཕོ་མོ་དང་ཁྱིམ་པ་ཕོ་མོ་
སུ་རུང་ལྕེ་རྩེའི་སྦྲང་རྩིའམ་བྱེ་མ་ཀ་རའི་ཕྲན་ཚེགས་ཀྱི་རོ་མྱོང་བ་ལྟར་འདོད་སྲེད་ཀྱི་དབང་གིས་
འཕྲལ་གྱི་བདེ་བ་ལ་ཆགས་ཏེ་ཚུལ་མིན་གྱི་ལས་སུ་འཇུག་པ་ནི་གླེན་པ་ཉིད་དོ་ཞེས་དང༌། ཡང་
དགེ་འདུན་དག །འདོད་པ་དང་སྲེད་པའི་བདེ་བ་ལ་མ་ཆགས་པར་ཚུལ་མིན་གྱི་ཉེས་སྤྱོད་བསྡམས་
ན༑ པདྨ་སོགས་ཀྱི་ལོ་མའི་སྟེང་དུ་ཆུ་ཐིགས་མི་སྡོད་པར་འཛག་པ་ལྟར་ཚུལ་མིན་གྱི་ཉེས་སྤྱོད་
བསྡམས་ཟིན་པའི་སྐྱེ་བོ་དག་གི་རྒྱུད་ལ་འདོད་ཆགས་མི་གནས་སོ། །ཞེས་བཀའ་སྩལ་ཏོ།
བསྟན་དོན། ལས་ངན་གྱིས་དབང་གིས་སྡིག་པའི་ལས་སུ་འཇུག་སྐབས། སྐྱེ་བོ་མི་ཤེས་པ་
དག་གིས་སྦྲང་རྩི་ལྟར་འཁྲུལ་ནས་ལོངས་སུ་སྤྱོད་དོ། །འོན་ཏེ་ལས་དེ་རྣམ་པར་སྨིན་པའི་ཚེ་སྡུག་
བསྔལ་བའི་གནས་སུ་ལྷུང་ངོ་།།
འགྲེལ་པ། མི་དགེ་བའི་ལས་ཞེས་པ་ནི། འདོད་ཆགས་སམ་ཞེ་སྡང་ངམ་ཉོན་མོངས་ཅི་
རིགས་ཀྱིས་ཀུན་ནས་བསླངས་པའི་ལུས་ངག་ཡིད་གསུམ་གྱི་བྱ་བ་ལ་གོ་ཞིང་། དེ་དག་གིས་
འབྲས་བུ་ཡིད་དུ་མི་འོང་བ་སྨིན་པའི་རྐྱེན་བྱེད་ཅིང་སླར་འཁོར་བར་སྐྱེ་བའི་རྒྱུ་བྱེད་དོ༎
མ་བྱས་པ་ནི་མཆོག་གི་འབྲས།
༥ (༡༡) དགེ་སློང་ཀུན་ཏུ་རྒྱུ་བའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཚེ་དང་ལྡན་པ་ཀུན་
ཏུ་རྒྱུ་ལ་ཚིགས་སུ་བཅད་པ་འདི་གསུངས་སོ།།
བླུན་པོ་ཟླ་བ་ཟླ་བ་ལ། །ཀུ་ཤའི་རྩེ་མོས་ཟས་ཟ་ཡང༌།།
ཆོས་ནི་བགྲང་བར་བྱེད་རྣམས་ཀྱི། །བཅུ་དྲུག་ཆ་ཡང་དེ་མ་ཡིན།།
གླེང་གཞི། ཀུན་ཏུ་རྒྱུ་ཞེས་བྱ་བ་ནི་མཉན་ཡོད་ཀྱི་ཕྱུག་བདག་ཅིག་གི་བུ་ཡིན། སྔོན་གྱི་མི་དགེ་
བའི་ལས་ཀྱི་མཐུ་ལས་བུ་དེ་གཤིས་སྤྱོད་ཡ་མ་ཟུང་ཞིག་ཏུ་སྐྱེ་བ་བླངས། ཆུང་ངུའི་དུས་ནས་སྟན་
སོགས་ཅི་ཡང་མེད་པར་ཁང་པའི་མཐིལ་ཞལ་སྟེང་ཉལ་འདོད་ཆེ་ཞིང༌། འབྲས་ཀྱི་ཚབ་ཏུ་རང་གི་
བཤང་བ་ཟས་སུ་སྤྱོད་ཀྱིན་གདའ། ན་ཚོད་སྨིན་པ་དང་ཕ་མས་ཁོ་པ་གཅེར་བུ་པའི་སློབ་དཔོན་གྱི་
དྲུང་དུ་བཏང༌། སློབ་དཔོན་རྣམས་ཀྱིས་ཁོ་པའི་ཡ་མ་ཟུང་གི་ཟས་ཀྱི་སྤྱོད་ལམ་མཐོང་བ་དང་མཐར་
བསྐྲད། མཚན་མོ་ཁོ་པས་མིའི་བཤང་བ་བཟའ་བ་དང༌། ཉིན་པ་ཁ་ཆེར་གདངས་ནས་རྐང་པ་ཡ་
གཅིག་ཐོག་ཙོག་གེར་ལངས་ནས་སྡོད། ཁ་ཆེར་གདངས་དགོས་དོན་ནི་ཁོ་པ་རླུང་ལ་བརྟེན་ནས་
འཚོ་ཟེར་བ་དང༌། རྐང་པ་ཡ་གཅིག་སྟེང་ལངས་དོན་ནི་རྐང་པ་གཉིས་ཀ་ས་སྟེང་དུ་བཞག་ན་ས་
གཞིས་ཁོ་པ་ཐེག་མི་ཐུབ་ཟེར། ང་ནམ་ཡང་ས་ལ་མི་སྡོད། ང་ནམ་ཡང་གཉིད་མི་ཁུག་ཅེས་འུད་
གཏམ་ཤོད་པས། ཁོ་པའི་མིང་ལ་ཀུན་ཏུ་རྒྱུ་ཞེས་ཐོགས་སོ།།
མི་མང་པོས་ཁོ་པར་ཡིད་ཆེས་ཏེ་འགའ་ཞིག་གིས་ཟས་འབུལ་དུ་ཡོང་བ་ན། ངས་རླུང་མ་
གཏོགས་ཟས་སུ་བསྟེན་གྱི་མེད་ཟེར་ཕུལ་བ་རྣམས་ལེན་གྱི་མེད། མི་རྣམས་ཀྱིས་བཞེས་རོགས་
ཞེས་ཨུ་ཚུགས་བྱེད་སྐབས། ཁོ་པས་རྩྭ་ཉག་མ་གཅིག གིས་ཟས་ཏིལ་འབྲུ་ཙམ་ལས་མ་བླངས་
པར། ད་རྒྱུགས་ཤིག །འདི་ཙམ་བླངས་པ་ལ་བརྟེན་ནས་ཁྱེད་ཚོར་བསོད་ནམས་དཔག་མེད་འཐོབ་
པར་འགྱུར་རོ་ཟེར། དེ་ལྟར་ཀུན་ཏུ་རྒྱུ་རང་ལོ་ང་བཞི་བར་གཅེར་བུར་མིའི་བཤང་བ་བཟས་ནས་
གནས་སོ།
ཉིན་ཞིག་བཅོམ་ལྡན་འདས་ཀྱི་གཟིགས་སྣང་དུ་ཀུན་ཏུ་རྒྱུར་རང་གི་ལས་ཀྱི་འབྲས་བུར་
དུས་ཡུན་ཐུང་ཐུང་ནང་དགྲ་བཅོམ་པའི་གོ་འཕང་འཐོབ་རྒྱུ་ཡིན་པ་གཟིགས་ཏེ། ཕྱི་དྲོ་དེར་བཅོམ་
ལྡན་འདས་ཀུན་ཏུ་རྒྱུའི་འདུག་གནས་སུ་ཕེབས་ནས་གནས་ཚང་གཡར་རོགས་ཞུས་པས། ཁོ་རང་
འདུག་སའི་རྡོ་ལེབ་དེ་ལས་མི་རིང་བའི་སར་རི་སྟེང་གི་བྲག་ཕུབ་ཅིག་ཡོད་པ་དེའི་ནང་སྡོད་ཅིག་
བརྗོད། མཚན་གྱི་ཆུ་ཚོད་དང་པོ། གཉིས་པ། གསུམ་པ་བཅས་ལ་རྒྱལ་ཆེན་བཞི་དང༌། བརྒྱ་བྱིན།
ཚངས་པ་ཆེན་པོ་རིམ་པ་བཞིན་དུ་སངས་རྒྱས་མཇལ་བར་བཅར་བ་ན། ནགས་ཀྱི་ཁྲོད་དུ་སྒྲོན་
མེའི་འོད་མདངས་ཕྲ་ལྷམ་མེར་གསལ་བ་ཀུན་ཏུ་རྒྱུས་མཐོང་སྟེ། ཕྱི་ཉིན་ཞོགས་པ་དེར་བསྐྱོད་ནས་
བཅོམ་ལྡན་འདས་ལ་བཀའ་འདྲི་ཞུས།
རྒྱལ་ཆེན་བཞི་དང༌། བརྒྱ་བྱིན། ཚངས་པ་ཆེན་པོ་སངས་རྒྱས་མཇལ་བར་བཅར་བ་ཤེས་
འཕྲལ་བློ་ལ་འཐད་པོ་བྱུང་ནས་བཅོམ་ལྡན་འདས་ལ། རྒྱལ་ཆེན་བཞི་སོགས་ཆེད་དུ་གཉེར་ནས་
ཁྱེད་མཇལ་བར་བཅར་བས་ན་ཁྱེད་ནི་ངོ་མཚར་ཅན་གྱི་སྐྱེ་བོ་ཞིག་ཡིན་རྒྱུ་རེད། ང་ལ་མཚོན་
ན༑ ངས་མི་ལོ་ལྔ་བཅུའི་རིང་དཀའ་བ་སྤྱད་དེ་རླུང་དང་རྐང་པ་གཅིག་ལ་བརྟེན་ནས་བསྡད་ནའང༌།
ལྷའམ་བརྒྱ་བྱིན་དང་ཚངས་པ་ཆེན་པོ་སོགས་སུས་ཀྱང་ང་ལ་ལྟ་བར་ཡོང་མཁན་མི་འདུག་ཅེས་
བཤད། དེ་ལ་སངས་རྒྱས་ཀྱིས། ཀུན་ཏུ་རྒྱུ། ཁྱོད་ཀྱིས་ད་བར་གཞན་ལ་མགོ་སྐོར་གཏོང་ཐུབ་ཀྱང་
ང་ལ་མི་ཐུབ། ཁྱོད་ཀྱིས་ལོ་ངོ་ལྔ་བཅུའི་རིང་བཤང་བ་བཟས་པ་དང་ཁང་པའི་མཐིལ་ཞལ་སྟེང་ཉལ་
ནས་བསྡད་པ་ངས་གསལ་པོར་རྟོགས་ཞེས་གསུངས།
དེ་ཐོས་པ་དང་ཀུན་ཏུ་རྒྱུའི་སེམས་ནང་འཇིགས་སྣང་ཆེན་པོ་བྱུང་ནས་རང་གི་བྱས་ཉེས་
དང་གཞན་ལ་མགོ་སྐོར་བཏང་བར་གནོང་འགྱོད་སྐྱེས་དེ་ཕྱིས་འདོམས་སླད་བཅོམ་ལྡན་འདས་ཀྱི་
དྲུང་དུ་པུས་མོ་བཙུགས་པས། བཅོམ་ལྡན་འདས་ཀྱིས་ཁོ་པར་རས་ཡུག་ཅིག་གནང་སྟེ་གྱོན་དུ་
བཅུག །དེ་ནས་བཅོམ་ལྡན་འདས་ཀྱིས་ཆོས་གསུངས་པའི་མཐར་ཀུན་ཏུ་རྒྱུར་དགྲ་བཅོམ་པའི་གོ་
འཕང་ཐོབ་སྟེ་ནང་པའི་དགེ་འདུན་གྱི་སྡེའི་ཁོངས་སུ་ཞུགས་སོ།།
མི་རིང་བར་ཡུལ་ཨངྒ་(Anga) དང་མགདྷ་ནས་ཀུན་ཏུ་རྒྱུའི་སློབ་མ་རྣམས་དེར་འབྱོར་བ་
དང་ཁོང་ཚོའི་སློབ་དཔོན་དང་བཅོམ་ལྡན་འདས་ལྷན་དུ་བཞུགས་པ་མཐོང་འཕྲལ་ཧང་སངས། ཚེ་
དང་ལྡན་པ་ཀུན་ཏུ་རྒྱུས་རང་གི་སློབ་མའི་ཚོགས་ལ་རང་ཉིད་ནང་པའི་དགེ་འདུན་གྱི་སྡེར་ཞུགས་
པ་དང་དུས་དེ་རིང་ནས་བཟུང་ཁོ་རང་བཅོམ་ལྡན་འདས་ཀྱི་སློབ་མར་གྱུར་པའི་ཚུལ་འགྲེལ་བརྗོད་
བྱས། སློབ་མ་རྣམས་ལ་བཅོམ་ལྡན་འདས་ཀྱིས། ཁྱེད་ཅག་གི་སློབ་དཔོན་གྱིས་ད་བར་དཀའ་ཐུབ་
ལ་གནས་ཏེ་ཟས་ལ་ཚོད་བྱས་པ་ནི་ད་ལྟའི་ངའི་ཉམས་ལེན་དང་གྲུབ་འབྲས་ཀྱི་བཅུ་དྲུག་གི་ཆ་
གཅིག་གི་ཀྱང་དོ་མི་ཐུབ་བོ་ཞེས་བཀའ་སྩལ་ཏོ༎
བསྟན་དོན། གླེན་པ་ཞིག་གིས་སེམས་དོན་གྱི་མི་ཚེའི་བྱ་དགའ་ལེགས་ཤོས་དེ་འཐོབ་ཆེད་
ལས་སུ་འཇུག །དཀའ་ཐུབ་ཅན་ཞིག་གིས་ཟླ་གཅིག་ནང་རྩྭ་ཉག་མ་གཅིག་གིས་བླངས་པའི་ཟས་
ཏིལ་འབྲུ་ཙམ་ལས་མི་བཟའ། དེ་ལྟ་ནའང་ལམ་ལོག་པར་ཞུགས་པའི་དཀའ་ཐུབ་ཅན་དེ་ཐར་པའི་
ས་ལས་རིང་དུ་གྱེས་སོ། །དེས་ན་དེས་དགྲ་བཅོམ་པ་ཞིག་གི་ཉམས་ལེན་དང་གྲུབ་འབྲས་ཀྱི་བཅུ་
དྲུག་གི་ཆ་གཅིག་གི་ཀྱང་དོ་མི་ཐུབ་བོ༎
འགྲེལ་པ། ཚིགས་བཅད་འདིས་མཐའ་གཅིག་ཏུ་དཀའ་ཐུབ་པ་དག་གསུངས་ཀྱིས། བཅོམ་
ལྡན་འདས་ཀྱི་ཐོག་མ་ཉིད་ནས་དཀའ་ཐུབ་ཀྱི་ཉམས་ལེན་ནི་གནས་ལུགས་མཐོང་བའི་ཐབས་མིན་
པར་གསུངས་སོ།།
སྡིག་ནི་ཐལ་གཡོགས་མེ་དོང་འདྲ།
༥ (༡༢) སྦྲུལ་གྱི་འདྲེའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། སྦྲུལ་གྱི་འདྲེ་ཞིག་ལ་
ཚིགས་སུ་བཅད་པ་འདི་གསུངས་སོ།།
སྡིག་པའི་ལས་ནི་འོ་མ་བཞིན། །དེ་མ་ཐག་ཏུ་མི་འགྱུར་ཏེ།
ཐལ་བས་གཡོགས་པའི་མེ་བཞིན་དུ། །སླད་ནས་བྱིས་པ་སྲེག་པར་བྱེད༎
གླེང་གཞི། ཉིན་ཞིག་རལ་པ་ཅན་གྱི་རྣལ་འབྱོར་པ་སྟོང་ཕྲག་གི་དབུས་སུ་ཚེ་དང་ལྡན་པ་ལཀྑན་
(Lakkhana) དང༌། མོའུ་གལ་གྱི་བུ་གཉིས་བསོད་སྙོམས་སློང་རྒྱུའི་ཀུན་སློང་དང་བཅས་བྱ་རྒོད་
ཕུང་པོ་རི་ནས་རྒྱལ་པོའི་ཁབ་ཏུ་ཕེབས། ཚེ་དང་ལྡན་པ་མོའུ་གལ་གྱི་བུས་སྦྲུལ་གྱི་འདྲེ་ཞིག་མཐོང་
བར་ཞལ་ནས་འཛུམ་མདངས་ཕྱུང་། དེ་མ་ཐག་ཚེ་དང་ལྡན་པ་ལཀྑནས་ཅིའི་ཕྱིར་འཛུམ་མདངས་
ཕྱུང་ངམ་ཞེས་དྲིས་པར། ད་ལྟ་དྲི་བ་དེ་འདྲི་བའི་དུས་མིན། ངེད་གཉིས་བཅོམ་ལྡན་འདས་ཀྱི་དྲུང་དུ་
མ་སླེབས་བར་སྒུགས་ཤིག་ཅེས་བཤད། རྒྱལ་པོའི་ཁབ་ཏུ་བསོད་སྙོམས་གྲུབ་པ་དང་བཅོམ་ལྡན་
འདས་ཀྱི་དྲུང་དུ་བཅར་ནས་ཟུར་ཞིག་ཏུ་བསྡད་དེ། ཚེ་དང་ལྡན་པ་ལཀྑནས་ཚེ་དང་ལྡན་པ་མོའུ་
གལ་གྱི་བུར། ཆོས་གྲོགས། ངེད་གཉིས་བྱ་རྒོད་ཕུང་པོ་རི་ནས་མར་ཡོང་དུས་ཁྱེད་ཀྱིས་འཛུམ་
མདངས་ཕྱུང་བའི་རྒྱུ་མཚན་དྲིས་དུས་བཅོམ་ལྡན་འདས་ཀྱི་དྲུང་དུ་མ་འབྱོར་བར་སྒུགས་གསུངས་
བྱུང༌། ད་ཐེངས་རྒྱུ་མཚན་ཅི་ལགས་སམ་ཞེས་དྲིས།
དེ་ལ་མོའུ་གལ་གྱི་བུས། ངས་འཛུམ་མདངས་ཕྱུང་དོན་ནི། ལམ་བར་དུ་སྦྲུལ་ཞིག་མཐོང་
བྱུང༌། སྦྲུལ་དེའི་མགོ་ནི་མིའི་མགོ་འདྲ་བ་དང༌། གཟུགས་པོ་སྦྲུལ་དང་འདྲ་བས། དེ་ལ་སྦྲུལ་གྱི་འདྲེ་
ཞེས་བྱ། དེའི་རིང་ཚད་ལེ་དབར་ཉེར་ལྔ་ཙམ་འདུག །མགོ་ནས་མེ་སྟག་འཕྱུར་ཏེ་མཇུག་མ་བར་
འཁྱུགས་པ་དང་། མཇུག་མ་ནས་མེ་ལྕེ་སྦར་ཏེ་མགོ་བར་འཁྱུགས་པ། ཡང་མགོ་ནས་མེ་རླབས་
འཕྱུར་ཏེ་ལུས་ཀྱི་གཡས་གཡོན་དུ་རྒྱུ་བ། ཡང་གཡས་གཡོན་ནས་མེ་སྟག་འཕྱུར་ཏེ་ལུས་སྟེང་
དུ་འཁྱུགས། དེ་ལ་འདྲེ་གཉིས་ཡོད་ཅིང༌། དེ་གཉིས་ཀྱིས། རིང་ཚད་ལ་ལེ་དབར་ཉེར་ལྔ་དང༌།
སེམས་ཅན་གཞན་གྱི་རིང་ཚད་ལ་ལེ་དབར་གཅིག་གི་གསུམ་ཆ་གཅིག་ཡོད་ཟེར། འོན་ཏེ་སྦྲུལ་གྱི་
འདྲེ་དང་ཕོ་རོག་གི་འདྲེའི་རིང་ཚད་ལེ་དབར་ཉེར་ལྔ་གདའ།
མོའུ་གལ་གྱི་བུས་ཕོ་རོག་གི་འདྲེ་ཞིག་མཐོང་སྟེ། སྔོན་གྱི་ལས་ཀྱི་སྐོར་དྲིས་པས། འདྲེ་དེས།
སྐྱེ་བ་སྔོན་མར་ཁོ་པས་དགེ་འདུན་རྣམས་ལ་ཕུལ་བའི་ཟས་ལས་ཁམ་གསུམ་ཁྱེར་བ་ཡིན། དེའི་
འབྲས་བུར་ཁོ་པ་ཤི་བའི་འོག་ཏུ་དམྱལ་བ་མནར་མེད་དུ་སྐྱེས་པ་དང༌། ད་དུང་ལས་ངན་དེའི་འབྲས་
བུ་མི་ཟད་སྟབས་སྐྱེ་བ་འདིར་བྱ་རྒོད་ཕུང་པོའི་རིར་ཕོ་རོག་གི་འདྲེ་ཞིག་གི་སྐྱེ་བ་བླངས། དེ་ཅིའི
ཕྱིར་ཞེ་ན། ལས་ངན་དེ་ངས་བྱས་སྟབས་དེའི་འབྲས་བུ་ངས་མྱོང་དགོས་སོ་ཞེས་ལན་བཏབ།
སྦྲུལ་གྱི་འདྲེའི་སྒྲུང་ཡང་དེ་དང་ཅུང་འདྲ། སྔོན་ཡུལ་ཝཱ་ར་ཎཱ་སིའི་ཡུལ་མི་ཆེ་གེ་མོ་ཞིག་ལམ་
ཟུར་དུ་ཞིང་རྨོ་བཞིན་ཡོད་པ་ན། རང་སངས་རྒྱས་མཇལ་བར་འགྲོ་མཁན་མི་རྣམས་ཀྱིས་ཁོ་པའི་
ཞིང་བརྫིས་ནས་འགྲོ་གི་ཡོད། ཞིང་པ་དེས་དེ་ལྟར་བྱེད་པ་འགོག་ཐབས་བྱས་ཀྱང་ལམ་ལྷོངས་མ་
བྱུང་། མཐར་ཉིན་ཞིག་རང་སངས་རྒྱས་གྲོང་ནང་བསོད་སྙོམས་ལ་ཕེབས་པའི་སྐབས་དང་བསྟུན་
ནས་ཁོ་པས་རང་སངས་རྒྱས་ཀྱི་ལྷུང་བཟེད་དང་སྣོད་གཞན་རྣམས་དུམ་བུར་བཅག །རྩྭ་དང་ལོ་
མས་བཟོས་པའི་ཁང་པ་དེ་མེར་བསྲེགས་བཏང་སྟབས། མི་རྣམས་ཀྱིས་ཁོ་བཟུང་ནས་བསད།
ཕྱིས་སུ་ཁོ་པ་དམྱལ་བ་མནར་མེད་དུ་སྐྱེས་པ་དང༌། དེ་རྗེས་ཡང་བྱ་རྒོད་ཕུང་པོ་རིར་སྦྲུལ་གྱི་
འདྲེར་སྐྱེས་སོ།།
དེར་བརྟེན་དེ་ངས་མཐོང་བ་དང༌། གད་མོ་ཤོར་བྱུང་ཞེས་བཤད། དེ་མ་ཐག་སངས་རྒྱས་
ཀྱིས། མོའུ་གལ་གྱི་བུས་བཤད་པ་དག་བདེན་ནོ། །ངས་ཀྱང་རང་ཉིད་སངས་རྒྱས་པའི་ཚེ་འདྲེ་དེ་
ཉིད་མཐོང༌། འོན་ཀྱང་སྙིང་རྗེའི་དབང་གིས་གཞན་ལ་མ་བསྟན། གང་དག་ངའི་གཏམ་ལ་ཡིད་ཆེས་
མི་བྱེད་མཁན་ཚོར་གྱོང་མ་གཏོགས་ཁེ་མི་འཐོབ་བོ་ཞེས་གསུངས་ཏེ་དཔང་པོ་མཛད་དོ།།
བསྟན་དོན། བླུན་པོ་ཞིག་གིས་སྡིག་པའི་ལས་བྱས་པ་ན། དེའི་འབྲས་བུ་སྡུག་བསྔལ་འཕྲལ་
དུ་མི་སྨིན། དེ་ནི་གསར་དུ་བཞོས་པའི་འོ་མ་སོས་པ་ཞིག་ལྟར། བ་ལས་བཞོས་མ་ཐག་ཞོ་མི་
ཆགས། དེ་ལྟའི་སྡིག་པའི་ལས་དེ་ཐལ་བས་གཡོགས་པའི་མེ་སྟག་ལྟར་མི་མངོན་པར་གནས་ཏེ།
མཐར་རིང་དུ་སོང་བ་ན་སྡིག་ལས་བྱེད་པོ་ཉིད་སྡུག་བསྔལ་བར་བྱེད་དོ།།
འགྲེལ་པ། བ་ལས་འོ་མ་བཞོས་མ་ཐག་ཞོ་མི་ཆགས་ཤིང༌། སྙལ་བ་སོགས་ཀྱི་རྒྱུད་རིམ་
ངེས་ཅན་ཡོད། དེ་བཞིན་དུ་སྡིག་པའི་ལས་ཀྱང་ངོ་། །ལས་བྱས་མ་ཐག་འབྲས་བུ་མི་སྨིན། ལས་
བྱེད་པོས་ལས་ཀྱི་འབྱུང་འགྱུར་གྱི་འབྲས་བུ་མི་མཐོང་སྟབས། ལས་དེར་འཇུག་པ་ལས་སྡོམ་པར་
མི་བགྱིད་ཅིང་མི་འབད་དོ༎
སྐྱེ་བོ་གདུག་པས་རང་གི་མགོ་བོ་འཇོམས།།
༥ (༡༣) སངྑིཀུཏའི་(Satthikuta) སྒྲུང་།
སངས་རྒྱས་བཅོམ་ལྡན་འདས་འོད་མའི་ཚལ་གྱི་དགོན་དུ་བཞུགས་པའི་ཚེ། མིང་ལ་སངྑིཀུཏ་ཞེས་
བྱ་བའི་སྦྲུལ་གྱི་འདྲེ་ཞིག་ལ་ཚིགས་སུ་བཅད་པ་འདི་གསུངས་སོ།།
ཇི་སྲིད་དོན་མིན་ཤེས་པ་ནི། །བྱིས་པ་དག་ལ་སྐྱེས་ཀྱི་བར།།
བྱིས་པའི་དཀར་པོའི་ཆ་འཇོམས་ཤིང༌།།དེ་ཡི་སྤྱི་བོར་རྣམ་པར་ལྟུང༌༎
གླེང་གཞི། གནའ་སྔ་མོ་ཞིག་ལ་ཡུལ་ཝཱ་ར་ཎཱ་སིར་མི་དབང་པོ་སྐྱོན་ཅན་འུར་རྡོ་འཕེན་མཁས་པ་
ཞིག་ཡོད། ཁོ་པ་གྲོང་ཁྱེར་གྱི་རྒྱལ་སྒོའི་འགྲམ་དུ་ཤིང་ནྱ་གྲོ་དའི་སྡོང་པོ་ཞིག་གི་འོག་ཏུ་འུར་རྡོ་
འཕེན་པ་དང་ལོ་མ་གཅོད་ཀྱིན་བསྡད། གྲོང་ཁྱེར་ནང་གི་བྱིས་པ་ཚོས་ཁོ་པར། ང་ཚོར་གླང་ཆེན་
བཟོ་རོགས། ང་ཚོར་རྟ་བཟོ་རོགས་ཞེས་ཤོད་ཅིང༌། བྱིས་པའི་འདོད་པ་ལྟར་ཁོ་པས་ལོ་མ་བཅད་དེ་
སེམས་ཅན་སྣ་ཚོགས་ཀྱི་འདྲ་གཟུགས་བཟོས། དེའི་ལན་དུ་ཁོ་པར་ཟས་རིགས་སྣ་ཚོགས་ལོངས་
སྤྱོད་ཐུབ་པ་བྱུང་། ཉིན་ཞིག་ཡུལ་དེའི་རྒྱལ་པོ་གྲོང་གི་རྒྱལ་སྒོ་རྒྱུད་དེ་སྐྱེད་མོས་ཚལ་དུ་འགྲོ་བའི་
ཚེ༑ བྱིས་པ་རྣམས་ཀྱིས་ཁོ་པ་ཤིང་ནྱ་གྲོ་དའི་ལོ་མས་བཏུམས་ནས་ལམ་ཟུར་དུ་བསྐྱུར་ཏེ་བྲོས།
སྐབས་དེར་ཉིན་གུང་ཁེལ་བས་རྒྱལ་པོས་འགྲོ་མཚམས་བཞག་སྟེ། ལོ་མའི་གསེབ་ཏུ་ཕྱིན་པས་
དབང་པོ་སྐྱོན་ཅན་དེའི་ལུས་ལོ་མས་བཀབ་སྟེ་བསྐྱུར་བ་མཐོང་།
རྒྱལ་པོས་དེ་ལ་གཟིགས་ནས་འདི་ག་རེ་རེད་ཅེས་དང༌། ལོ་མས་གླང་ཆེན་དང་རྟའི་འདྲ་
གཟུགས་བཟོས་པ་མཐོང་སྟེ། འདི་དག་སུས་བྱས་སམ་ཞེས་པས། དབང་པོ་སྐྱོན་ཅན་དེས་བདག་
གིས་བགྱིས་སོ་ཞེས་ལན་ཕུལ་བར། ཁོ་པའི་ལག་རྩལ་ལ་རྒྱལ་པོ་ཐུགས་རབ་ཏུ་དགྱེས་ཏེ། ཕྱི་ཉིན་
ཁོ་པ་འབོད་དུ་བཏང་ནས་གནང་སྐྱེས་བརྒྱད་དང༌། ཤར་ལྷོ་ནུབ་བྱང་ནས་གྲོང་གསེབ་ཆེན་པོ་བཞི་
གསོལ་རས་སྩལ་ཏོ།།
དབང་པོ་སྐྱོན་ཅན་དེ་ལ་ལམ་འགྲོའམ་བཀྲ་ཤིས་པའི་གནས་ཚུལ་དེ་ལྟར་བྱུང་བ་མི་གཞན་
ཞིག་གིས་ཤེས་འཕྲལ་ཁོ་པའི་བསམ་པར། མི་དེ་དབང་པོ་སྐྱོན་ཅན་ཡིན་རུང་ཁོ་པའི་ལག་རྩལ་
ལ་བརྟེན་ནས་གསོལ་རས་དེ་འདྲ་ཐོབ་ན། ངས་ཀྱང་ལག་རྩལ་སྦྱོང་བ་ལ་ཅིས་ཀྱང་འབད་པར་བྱའོ་
ཞེས་སྦྱངས།
དེའི་ཚེ་མཚན་ལ་སུནེཏ་(Sunetta)ཞེས་བྱ་བའི་རང་སངས་རྒྱས་ཤིག་གྲོང་ཁྱེར་གྱི་ཉེ་སར་
རྩྭ་དང་ལོ་མས་མདའ་ཡབ་བྱས་ཏེ་གནས། ཉིན་ཞིག་རང་སངས་རྒྱས་དེ་གྲོང་དུ་བསོད་སྙོམས་ལ་
ཕེབས་པ་མཐོང་མ་ཐག་ཁོ་པའི་བསམ་པར། མི་འདི་ལ་ཕ་མེད་ཅིང་མ་ཡང་མེད་པས། ཅི་སྟེ་ངས་ཁོ་
པ་བསད་ན། ང་ལ་ཉེས་པ་མེད་དོ། །དེའི་ཕྱིར་ངས་རང་རྩལ་འདོན་ཆེད་ཁོ་པར་རྡོ་ཞིག་འཕེན་དགོས་
སྙམ་སྟེ། རང་སངས་རྒྱས་ཀྱི་རྣ་གཡས་པར་དམིགས་ཏེ་རྡོ་འཕངས་པས། རྣ་གཡས་པར་ཕོག་སྟེ་ནང་
དུ་འཛུལ་ནས་རྣ་གཡོན་ནས་ཕྱིར་ཐོན། ན་ཟུག་གིས་མ་བཟོད་པར་བསོད་སྙོམས་ལ་ཕེབས་མཚམས་
བཞག་དགོས་ཁེལ་ནས་བར་སྣང་བརྒྱུད་ཕྱིར་ལོག་སྟེ་མྱ་ངན་ལས་འདས་སོ།།
མི་རྣམས་ཀྱིས་སྐྱེ་བོ་གདུག་པ་ཅན་འདིས་རང་སངས་རྒྱས་ལ་རྡོ་འཕངས་སོ་ཞེས་ཁོ་པ་
བཟུང་ནས་དེ་མུར་བརྡུངས་ནས་བསད་པས། དམྱལ་བ་མནར་མེད་དུ་སྐྱེས་ཏེ། འཇིག་རྟེན་གྱི་ས་
ཆེན་པོ་འདི་དཔག་ཚད་གཅིག་མ་འཕགས་བར་དུ་ཁོ་པ་དེར་སྡུག་བསྔལ་གྱིས་མནར་རོ། །དེ་རྗེས་
ཁོ་པའི་ལས་ངན་གྱི་འབྲས་བུ་མ་རྫོགས་སྟབས་བྱ་རྒོད་ཕུང་པོ་རིར་ལྕགས་ཀྱི་ཐོ་ཆེན་ཟེར་བའི་འདྲེ་
ཞིག་གི་སྐྱེ་བ་བླངས་སོ།།
བསྟན་དོན། བླུན་པོས་གང་ཐོས་པའམ་ཤེས་པ་ནི་གནོད་པའི་རྐྱེན་དུ་གྱུར་ཏེ། དེ་ཉིད་རྒུད་
པར་འགྱུར་རོ། །ཐོས་པ་འཛོལ་ན་ཐོས་པ་པོའི་ནུས་པ་གང་ཡོད་བཅོམ་པའམ་ཉམས་པར་བྱས་ཏེ།
ཡོན་ཏན་སྐྱེ་བ་ལས་ལྡོག་སྟེ་བེད་མེད་དུ་འགྱུར་རོ།།
འགྲེལ་པ། ཚིགས་བཅད་འདིས་བླུན་པོའི་ཡོན་ཏན་གྱིས་རང་ཉིད་ཕུང་ལ་སྦྱོར། ཡོན་ཏན་
དེའང་ཤེས་རབ་ཀྱི་གྲོགས་དང་བཅས་རང་གཞན་གཉིས་ཀར་གནོད་པའི་རྐྱེན་དུ་མི་འགྱུར་བ་བྱ་
དགོས། གང་ལ་ཡོན་ཏན་ནམ་ནུས་པ་ལྡན་ཡང་ཤེས་རབ་མེད་ན་ཕན་འབྲས་ཐོན་པ་ཞིག་མི་འོང་
བས་ཤེས་རབ་ལྡན་དགོས་སོ།།
བླུན་པོས་རང་གཅེས་གཞན་དམའ་འབྱིན།།
༥ (༡༤) ཁྱིམ་བདག་ཆོས་བཟང་གི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཚེ་དང་ལྡན་པ་སཱུདྷམྨཱ་
(Sudhamma) དང་ཆོས་བཟང་ལ་ཚིགས་སུ་བཅད་པ་འདི་གསུངས་སོ།།
དགེ་སློང་ནང་དུ་གྲལ་གོང་དང༌། །བསྟི་གནས་རྣམས་སུ་གཙོ་བོ་དང༌།།
ཁྱིམ་གཞན་དག་ཏུ་མཆོད་པ་སྟེ། །མི་སྲིད་པ་རྣམས་འདོད་པར་བྱེད།༎
ཁྱིམ་པ་དང་ནི་རབ་བྱུང་སྟེ། །གཉིས་ཀ་དག་ནི་ཁོ་བོས་བྱས།།
བྱ་དང་བྱ་མིན་ཅི་ལ་ཡང༌། །ང་ཉིད་རབ་ཏུ་དབང་པོ་ཞེས༎
བླུན་པོ་ཀུན་ཏུ་རྟོག་པ་དང༌། །འདོད་དང་ང་རྒྱལ་འཕེལ་བར་བྱེད༎
གླེང་གཞི། མིང་ལ་ཆོས་བཟང་ཞེས་པའི་ཁྱིམ་བདག་ཅིག་ཡུལ་མཙྪིཀསནྡ་(Macchikasanda)
ཞེས་པའི་གྲོང་ཁྱེར་ནང་སྡོད་ཅིང༌། དགེ་སློང་འཁོར་ལྔ་ལས་ཚེ་དང་ལྡན་པ་མིང་ཆེན་བསོད་སྙོམས་
ལ་ཕེབས་པ་ཤེས་འཕྲལ་རབ་ཏུ་དགའ་ནས་བསུ་བ་ཞུས་པ་དང་ལྷུང་བཟེད་བླངས་ཏེ་ཁྱིམ་དུ་གདན་
དྲངས། གསོལ་ཚིགས་ཕུལ་གྲུབ་པའི་རྗེས་ཆོས་ཉན་པས་རྒྱུན་ཞུགས་ཀྱི་འབྲས་བུ་ཐོབ། དེ་ནས་
དགེ་འདུན་རྣམས་ལ་མི་ཕྱེད་པའི་དད་པ་སྐྱེས་ཏེ་དགེ་འདུན་རྣམས་ཀྱི་བཞུགས་གནས་སུ་ཨམྦཏྠཀ་
(Ambatthaka) ཞེས་པའི་སྐྱེད་ཚལ་གསར་བཟོ་བྱས་ཏེ། ཚེ་དང་ལྡན་པ་མིང་ཆེན་གྱི་ཕྱག་
གཡས་སུ་ཆུ་བླུགས་ནས་སྐྱེད་ཚལ་དགེ་འདུན་རྣམས་ལ་ཕུལ་བ་དང༌། སངས་རྒྱས་ཀྱི་བསྟན་པའི
རྩ་བ་ལེགས་པར་ཚུགས་སོ་ཞེས་སྐད་ཤུགས་ཆེན་པོས་སྨྲས། མཛོད་གཉེར་ཆེན་པོས་སྐྱིད་ཚལ་
ནང་ངོ་མཚར་ཆེ་བའི་དགོན་པ་ཞིག་བཞེངས་སུ་བཅུག་སྟེ། དགེ་འདུན་སུ་ཕེབས་ཀྱང་དགག་བྱ་
མེད་པར་ཅི་དགར་བཞུགས་སུ་ཆོག །ཡུལ་མཙྪིཀསནྡར་ཚེ་དང་ལྡན་པ་སཱུདྷམྨཱའང་བཞུགས།
མི་རིང་བར་སློབ་མའི་གཙོ་བོ་གཉིས་ཀྱིས་ཆོས་བཟང་ལ་ངོ་མཚར་ཆེ་བའི་ཡོན་ཏན་
ཡོད་ལུགས་འཆལ་གཏམ་ཐོས་ཏེ་ཆོས་བཟང་ལ་གུས་འདུད་ཞུ་བར་འགྲོ་རྒྱུ་ཐག་བཅད་དེ་ཡུལ་
མཎྚིཀསནྡར་བསྐྱོད། ཁྱིམ་བདག་ཆོས་བཟང་གིས་ཁོང་གཉིས་ཕེབས་པ་ཤེས་འཕྲལ་ལམ་་་ཕྱེད་
བར་དུ་བསུ་བ་ཞུ་བར་བཅར་ནས་དགོན་པར་གདན་དྲངས། རྒྱུན་ལྡན་ལྟར་བསྙེན་བཀུར་ཞུས་རྗེས།
བདག་སངས་རྒྱས་ཀྱི་ཆོས་ཉན་འདོད་ཤིན་ཏུ་ཆེ་ཞུས་པས། ཚེ་དང་ལྡན་པས། ཁྱིམ་བདག་ལ། ངེད་
གཉིས་འགྲུལ་བཞུད་ཀྱིས་རྐྱེན་པས་ངལ་དུབ་ཤིན་ཏུ་ཆེ། འོན་ཏེ་ཡུད་ཙམ་ཉན་ན་ཆོག་ཅེས་ཆོས་
བསྟན་པས་ཆོས་བཟང་ལ་ལམ་གཉིས་པ་(སྦྱོར་ལམ་)ཐོབ་བོ། །སློབ་མའི་གཙོ་བོ་གཉིས་ལ་གུས་
ཕྱག་ཕུལ་ཏེ་ཁྱིམ་དུ་གདན་དྲངས་ནས། དགེ་འདུན་སྟོང་ཕྲག་དང་ལྷན་དུ་སང་ནང་པ་བདག་གི་ཁྱིམ་
དུ་ཕེབས་སུ་གསོལ། དེ་ནས་ཚེ་དང་ལྡན་པ་སཱུདྷམྨཱའི་དྲུང་དུ་བསྐྱོད་དེ་སང་ནང་པ་ཁོ་པའི་ཁྱིམ་དུ་
གསོལ་ཚིགས་ལ་ཕེབས་རོགས་ཞེས་གདན་འདྲེན་ཞུས། སཱུདྷམྨཱས་ཁྱོད་ཀྱིས་ང་མཐའ་མར་བོས་
འདུག་ཅེས་ཁྲོས་ཏེ། གདན་ཞུར་ཁས་ལེན་མ་བྱས། ཆོས་བཟང་གིས་ཕེབས་རོགས་ཞེས་ལན་མང་
ཞུས་ཀྱང་ཁས་མ་བླངས། དེས་ན་ཁྱིམ་པ་དད་ལྡན་པ་ཆོས་བཟང་གིས་ཕེབས་པར་ཤོག་ཅེས་སྨོན་
ལམ་འདེབས་ཀྱིན་ཕྱིར་བསྐྱོད། སང་ཉིན་དེར་ཆོས་བཟང་གིས་ཁྱིམ་དུ་ངོ་མཚར་ཆེ་བའི་མཆོད་སྦྱིན་
གྱི་རྫས་གྲ་སྒྲིག་བྱས། ཉིན་དེའི་ཞོགས་པ་སྔ་པོར་སཱུདྷམྨཱའི་སེམས་ནང༌། ཁྱིམ་པ་ཆོས་བཟང་གིས་
སློབ་མའི་གཙོ་བོ་གཉིས་ལ་མཆོད་རྫས་ཇི་ལྟར་གྲ་སྒྲིག་བྱས་ཡོད་དམ་སྙམ་སྟེ་ལྟ་འདོད་སྐྱེས། དེར་
བརྟེན་ཆོས་གོས་དང་ལྷུང་བཟེད་བསྣམས་ནས་ཆོས་བཟང་གི་ཁྱིམ་དུ་བསྐྱོད།
ཁྱིམ་པ་ཆོས་བཟང་གིས། ཚེ་དང་ལྡན་པར་བཞུགས་སུ་གསོལ་ཀྱང་མི་སྡོད། ང་བསོད་
སྙོམས་ལ་འགྲོ་རན་སོང་ཞེས་ལན་བཏབ་ཅིང༌། ཆོས་བཟང་བཟོད་མི་བདེ་བ་བཟོ་རྒྱུའི་ཀུན་སློང་
དང་བཅས། གྲ་སྒྲིག་བྱས་པའི་མཆོད་རྫས་ལ་ལྟ་ཞིབ་བྱས་ཏེ། ཁྱོད་ཀྱིས་གྲ་སྒྲིག་བྱས་པའི་ཟས་
རིགས་རྣམས་ཧ་ཅང་ལེགས་ཀྱང་གཅིག་ཚང་མི་འདུག་ཅེས་བརྗོད་པར། དེ་ག་རེ་རེད་དྲིས་པས།
ཏིལ་གྱི་འཁུར་ར་ཚང་མི་འདུག་ཟེར། དེ་མ་ཐག་ཆོས་བཟང་གིས་སཱུདྷམར་ཁྱོད་ཕོ་རོག་དང་འདྲ
ཟེར་ཁ་རྡུང་བཏང་བས། ཚེ་དང་ལྡན་པས་འདི་ཁྱོད་ཀྱི་ཁྱིམ་ཡིན་པས་ང་འགྲོའི་ཟེར་ཐོན་ནོ།།ཁྱིམ་
པ་ཆོས་བཟང་གིས་ཚེ་དང་ལྡན་པར་བཞུགས་རོགས་ཞེས་ལན་གསུམ་བསྐུལ་ཀྱང་མ་བཞུགས།
མཐར་སྙུདྷམྨཱ་དེ་ནས་ཐོན་ཏེ་བཅོམ་ལྡན་འདས་ཀྱི་དྲུང་དུ་བཅར་ཏེ་ཆོས་བཟང་དང་ཁོ་པའི་དབར་
བྱུང་བའི་གླེང་མོལ་སྐོར་སྙན་དུ་གསོལ། བཅོམ་ལྡན་འདས་ཀྱིས། ཁྱོད་ཀྱིས་རང་ལས་མཐོ་བ་ཞིག་
ལ་སྣང་ཆུང་ཁྱད་གསོད་བྱས་པས་ལེ་ལན་ཐམས་ཅད་ཁྱོད་ལ་གདའ་ཞེས་ཆོས་བཟང་གི་དྲུང་དུ་
དགོངས་སེལ་ཞུ་བར་བཏང༌། དེ་ནས་ཆོས་བཟང་གི་དྲུང་དུ་ཕྱིན་ཏེ་ཁྱིམ་བདག་ལགས། ལན་པ་
ཚང་མ་བདག་ལ་གདའ། དགོངས་པ་དང་པ་གནང་རོགས་ཞེས་ཞུས། འོན་ཀྱང་ཁྱིམ་བདག་གིས་
མགོ་གཡུག་གཡུག་བྱས་སོ།།
དེ་ལ་སཱུདྷམྨཱ་ཁོང་ཁྲོས་ཏེ་བཅོམ་ལྡན་འདས་ཀྱི་དྲུང་དུ་ཕྱིར་ལོག །ཁྱིམ་བདག་ཆོས་བཟང་
གིས་ཁོ་པར་དགོངས་པ་དང་ངེས་པ་བཅོམ་ལྡན་འདས་ཀྱིས་སྔ་ས་ནས་མཁྱེན་མོད་ཀྱི། སཱུདྷམྨཱ་
ཁེངས་པ་ཆེ་བས་དཔག་ཚད་སུམ་ཅུའི་སར་བཏང་ནས་ཕྱིར་འོང་དུ་བཅུག །དེ་ལྟར་དགོངས་
སེལ་ཇི་ལྟར་ཞུ་དགོས་མིན་མ་གསུངས་པར་ཁོ་པ་རྒྱང་དུ་བཏང༌། ཚེ་དང་ལྡན་པས་བཀའ་བཞིན་
བསྒྲུབས་རྗེས་ཁེངས་སེམས་ཞི་ནས་ཕྱིར་ལོག །ད་གཟོད་བཅོམ་ལྡན་འདས་ཀྱིས་ཁོ་པར་རོགས་
ཟླ་ཞིག་གནང་སྟེ། ཁྱིམ་བདག་ཆོས་བཟང་གི་དྲུང་དུ་དགོངས་སེལ་ཞུ་རུ་བཏང༌། ཡང་བཅོམ་ལྡན་
འདས་ཀྱིས། ཆོས་པ་ཞིག་གིས་གནས་ཁང་འདི་བདག་གིའོ། །ཁྱིམ་པ་སྐྱེས་པ་རྗེས་འཇུག་པ་འདི་
བདག་གིའོ། །ཁྱིམ་པ་བུད་མེད་རྗེས་འཇུག་མ་འདི་བདག་གིའོ། །ཞེས་ཞེ་ཆགས་པར་མི་ཉན་ནོ། །
ཅི་སྟེ་ཞེ་ཆགས་པ་ན། གདུག་པའི་སེམས་དང་ང་རྒྱལ་སོགས་འཕེལ་བར་འགྱུར་རོ་ཞེས་བཀའ་
སྩལ་ཏོ༎
དེ་ལྟར་བཀའ་སློབ་ཉན་རྗེས་བཅོམ་ལྡན་འདས་ལ་གུས་ཕྱག་ཕུལ་བ་དང་། སྟན་ལས་ལངས་
ནས་སྐོར་བ་ལན་གསུམ་བྱས་ཏེ་རོགས་ཟླ་དང་ལྷན་དུ་ཆོས་བཟང་གི་ཁྱིམ་དུ་བསྐྱོད། དེར་སླེབས་
མ་ཐག་མཐོལ་བཤག་བྱས་རྗེས་དགོངས་པ་དང་བ་གནང་དུ་གསོལ་བས། ཁྱིམ་པ་ཆོས་བཟང་
དགོངས་པ་དང་རྗེས་སཱུདྷམྨཱ་ལ། བདག་གིས་འཁོན་དུ་མི་འཛིན། ཅི་སྟེ་བདག་གིས་ཁྱེད་ལ་ཁ་ཉེས་
འདྲ་བསགས་པ་ཐལ་ཚེ། བདག་ལའང་དགོངས་པ་དང་བ་གནང་དུ་གསོལ་ཞེས་ཞུས། ཚེ་དང་ལྡན་
པས་བཅོམ་ལྡན་འདས་ཀྱི་བསླབ་བྱར་བློ་རྩེ་གཅིག་ཏུ་གཏད་པས་ཉིན་ཤས་རྗེས་སུ་དགྲ་བཅོམ་
པའི་གོ་འཕང་ཐོབ་བོ།།
ཆོས་བཟང་གི་བསམ་པར། བདག་གིས་སངས་རྒྱས་ཀྱི་ཞལ་དངོས་སུ་མ་མཇལ་ཀྱང་བདག་
ལ་རྒྱུན་ཞུགས་ཀྱི་འབྲས་བུ་དང་ལམ་གཉིས་པའི་འབྲས་བུ་(སྦྱོར་ལམ་) ཐོབ་པས་ན། ངེས་པར་
སངས་རྒྱས་མཇལ་བར་བྱའོ་སྙམ། དེས་ན་ཁོ་པས་ཤིང་རྟ་འཁོར་ལོ་ལྔ་བརྒྱའི་ནང་ཏིལ་དང༌།
འབྲས། མར། བྱེ་མ་ཀ་ར། གྱོན་ཆས། མལ་གདན་སོགས་གྲ་སྒྲིག་བྱས་ཏེ་བཅོམ་ལྡན་འདས་
མཇལ་བར་བསྐྱོད། དེར་བཅོམ་ལྡན་འདས་དང་དགེ་འདུན་རྣམས་ལ་བསོད་སྙོམས་ཕུལ་ནས་ཟླ་
བ་གཅིག་ཙམ་བསྡད། ཟླ་བ་གཅིག་གི་རྗེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལ།
ཆོས་བཟང་ལ་གྲགས་པ་འདི་ལྟར་ཐོབ་པ་ཁྱེད་མཇལ་བའི་སྟོབས་ཀྱིས་ལགས་སམ་ཞེས་ཞུས་
པས། བཅོམ་ལྡན་འདས་ཀྱིས། ཀུན་དགའ་བོ། སྐྱེ་བོ་འདི་འདྲ་བར་གནས་གང་དུའང་རྙེད་པ་དང་
གྲགས་པ་འཐོབ་པར་འགྱུར་རོ་ཞེས་གསུངས།།
བསྟན་དོན། རང་ལ་མི་འོས་ནའང་གཞན་གྱིས་རང་ལ་བསྟོད་ན་དགའ་བ་དང་གོང་དུ་བཀུར་
བར་འདོད་ཅིང༌། གནས་ཁང་སོགས་འདམ་རྒྱུར་འདོད་པ་ཆེ་ཁར། གཞན་ཁྱིམ་ནས་རྙེད་པ་དང་
དགོས་མཁོ་འཐོབ་འདོད་པ་དག་ལའོ༎
བསྟན་དོན། བླུན་པོ་དག་གི་བསམ་བློའི་འཁྱེར་སོ་འདི་ལྟ་སྟེ། ལས་འདི་དང་འདི་ཞེས་བྱ་
བ་རང་ཉིད་གཅིག་པུས་བྱས་ཟེར་རློམ་སྟེ་ཁྱིམ་པ་དང་རབ་བྱུང་གཉིས་ཀར་སྒྲོག་པ་དང་། བྱ་བ་
ཆེ་ཆུང་ཅི་ཡིན་རུང་རང་ཉིད་ཆེ་ཚུགས་སུ་འཛིན་པའམ་བླ་ན་མེད་པ་ཞིག་ཏུ་ཁེངས་ནས་གཞན་
ཀུན་རང་གི་རྗེས་སུ་འཇུག་པར་འདོད། དེ་ལྟའི་བླུན་པོའི་རློམ་སེམས་དེས་སྲེད་པའི་རྟེན་བྱེད་ཅིང༌།
ཚོད་མེད་པའི་འདོད་པ་དང༌། གཞི་མེད་པའི་ང་རྒྱལ། རང་ལྟ་མཆོག་འཛིན་གྱི་བསམ་པ་འཕེལ་
བར་བྱེད་དོ།།
འགྲེལ་པ། ཚིགས་སུ་བཅད་པ་འདི་གཉིས་ཀྱིས་རབ་བྱུང་གི་སྡེའི་ནང་མངོན་པའི་རང་
གཅེས་འཛིན་ནམ་རང་འདོད་སོགས་བསྟན་ཅིང༌། བསམ་པ་འདི་དག་གིས་དམིགས་བསལ་ཏིང་
ངེ་འཛིན་གྱི་བསླབ་པའམ་བསམ་བློའི་ཡར་རྒྱས་དེ་ཙམ་མ་ཕྱིན་པའི་དགེ་འདུན་ནམ་ཚངས་སྤྱོད་
པ་དག་ལ་ཤུགས་རྐྱེན་བྱིན་ཏེ། རྙེད་པ་དང༌། འབུལ་བ། གོ་དབང༌། གྲགས་པ་སོགས་ལ་ཆགས་
ཏེ་མྱོས་པར་བྱེད་དོ། །འདི་ལྟའི་རང་འདོད་ཀྱི་དོན་གཉེར་ནི་སེམས་དོན་གྱི་རི་རྩེར་མ་སོན་པའི་
སྐྱེ་བོ་དག་གི་གནད་ཆུང་བའི་བྱ་བ་འབའ་ཞིག་ལས་མ་འདས། བླུན་པོ་དེ་དག་གིས་རྒྱབ་ཏུ་བསྐྱུར་
བའི་ཁྱིམ་པའི་རྒྱུ་དངོས་ལ་འདོད་པས་ཕྱོགས། འཁོར་དུ་སློབ་མས་བསྐོར་ནས་འབུལ་བ་མང་དུ་
འཐོབ་ན་ཅི་མ་རུང་སྙམ། གཞན་གྱིས་ཁ་ཡ་མ་བྱས་ན་དེ་བཞིན་དུ་བསམ་པ་སྐྱེས་ནས་གནོད་པར་
འགྱུར། རང་རྒྱུ་དམ་དུ་བཟུང་ནས་ཁྱིམ་གཞན་གྱི་རྒྱ་ནོར་རེ། རང་ལ་ཡིད་སྨོན་བྱེད་མི་མང་ན་སྙམ
པ་སོགས་དེ་ལྟའི་སྤྱོད་ཚུལ་གྱིས་བླུན་པོ་དག་གི་སེམས་དོན་གྱི་རེ་འབྲས་འཇོམས་པར་བྱེད་དོ།།
ཐར་པའི་ལམ།
༥(༡༥) ནགས་དགོན་གྱི་དགེ་སློང་སྐར་རྒྱལ་གྱི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ནགས་ཁྲོད་དུ་
ཆགས་པའི་དགོན་པ་ཞིག་གི་ནང་འདུག་པའི་དགེ་སློང་སྐར་རྒྱལ་ལ་ཚིགས་སུ་བཅད་པ་འདི་
གསུངས་སོ།།
ལ་ལ་རྙེད་པའི་ལམ་ཡིན་ཏེ། །ལ་ལ་མྱ་ངན་འདས་པའི་ལམ།།
འདི་གཉིས་མངོན་པར་ཤེས་བྱས་ནས། །དགེ་སློང་སངས་རྒྱས་ཉན་ཐོས་རྣམས༎
བཀུར་བསྟི་དག་ལ་མི་དགའ་ཞིང༌། །དབེན་པའི་བསྔགས་པ་བརྗོད་པར་བྱོས།།
གླེང་གཞི། དགེ་སློང་སྐར་རྒྱལ་ནི་མཉན་ཡོད་ཀྱི་ཕྱུག་བདག་ཅིག་གི་བུ་ཡིན། ཕས་རང་གི་ཁྱིམ་
དུ་ཉན་ཐོས་ཤཱ་རིའི་བུ་ལ་བསོད་སྙོམས་ནར་མར་ཕུལ་བ་ལ་བརྟེན་སྐར་རྒྱལ་ན་སོ་ཆུང་དུས་ནས་
སྲས་ཀྱི་ཐུ་བོ་ཤཱ་རིའི་བུ་མཇལ་རྒྱུའི་སྐལ་བ་མང་དུ་བྱུང་ངོ༌། །ལོ་ན་བདུན་ལ་སོན་སྐབས་ཤཱ་རིའི་
བུའི་དྲུང་ནས་རབ་དུ་བྱུང༌། རྒྱལ་བྱེད་ཚལ་གྱི་དགོན་དུ་འདུག་པའི་རིང་རང་གི་མཛའ་བཤེས་
དང་སྤུན་ཉེ་མང་པོས་གནང་སྐྱེས་དང་འབུལ་བ་བསྣམས་ནས་ཐུག་འཕྲད་དུ་སླེབས། འོན་ཏེ་འདུ་
འཛོམས་ཀྱིས་འདུ་འཛི་ཟང་ཟིང་དུ་བྱུང་བར་སྐར་རྒྱལ་གྱི་ཡིད་ལ་སུན་སྣང་ཆེར་སྐྱེས། དེས་ན་
བཅོམ་ལྡན་འདས་ཀྱི་དྲུང་ནས་སྒོམ་ཐབས་ཤིག་ཞུས་ཏེ། ནགས་ཁྲོད་ཀྱི་དགོན་དུ་ཐོན། ལམ་བར་
དུ་གྲོང་མི་ཚོས་འབུལ་བ་ནམ་ཕུལ་ཀྱང༌། སྐར་རྒྱལ་གྱིས། ཁྱེད་ཅག་བདེ་བ་དང་ལྡན་པར་ཤོག །
སྡུག་བསྔལ་ལས་གྲོལ་བར་ཤོག །ཅེས་སྨོན་ལམ་བཏབ་སྟེ་རང་གི་ལམ་དུ་ཆས་སོ། །ནགས་ཁྲོད་
ཀྱི་དགོན་དུ་བཞུགས་པའི་རིང༌། གདུང་ཤུགས་དྲག་པོས་སྙིང་རུས་བསྐྱེད་དེ་སྒོམ་སྒྲུབ་ཉམས་ལེན་
ལ་ཞུགས་པས། ཟླ་བ་གསུམ་ལས་མ་བགོར་བར་དགྲ་བཅོམ་པའི་གོ་འཕང་ཐོབ་བོ།
ལོ་དེའི་ཆར་དུས་རྗེས། བཅོམ་ལྡན་འདས་ལ་གནང་བ་ཞུས་ཏེ། ཚེ་དང་ལྡན་པ་མོའུ་གལ་
གྱི་བུ་དང་བསླབ་པ་རྒན་པའི་སློབ་མ་འགས་ཚེ་དང་ལྡན་པ་ཤཱ་རིའི་བུ་དང་ཐབས་ཅིག་ཏུ་དགེ་སློང་
སྐར་རྒྱལ་ལ་གཟིགས་པར་བྱོན། ཕེབས་ལམ་དུ་གྲོང་མི་ཀུན་གྱིས་མཆོག་ཟུང་གཉིས་དང་དགེ་
སློང་རྣམས་ལ་བསུ་བ་ཞུས་ཏེ། ཤཱ་རིའི་བུ་ལ་ཆོས་བསྩལ་དུ་གསོལ་བ་བཏབ་ཀྱང་ཤཱ་རིའི་བུས།
ཞལ་བཞེས་མ་གནང་བར་གང་གི་ཚབ་ཏུ་སློབ་མ་སྐར་རྒྱལ་ལ་ཆོས་གསུང་དུ་བསྐུལ། དེ་ལ་གྲོང་
མི་ཚོས། ངེད་ཅག་གི་སློབ་དཔོན་སྐར་རྒྱལ་གྱིས་རྟག་ཏུ། ཁྱེད་ཅག་བདེ་བ་དང་ལྡན་པར་ཤོག །
སྡུག་བསྔལ་ལས་གྲོལ་བར་ཤོག །ཅེས་མ་གཏོགས་གསུང་གི་མེད། དེའི་ཚབ་ཏུ་དགེ་སློང་གཞན་
ཞིག་མངག་ཏུ་གསོལ། འོན་ཏེ་ཚེ་དང་ལྡན་པ་ཤཱ་རིའི་བུས་སྐར་རྒྱལ་ལ་ཆོས་གསུང་རྒྱུར་ནན་སྐུལ་
མཛད་དེ་ཞལ་ནས། སྐར་རྒྱལ། ཁྱེད་ཀྱིས་གྲོང་མི་ཚོ་ལ་ཆོས་བསྟན་ནས་བདེ་བ་སྒྲུབ་ལུགས་དང་
སྡུག་བསྔལ་སྤོང་ལུགས་སྟོན་ཅིག་ཅེས་བཀའ་བསྩལ།
དེས་ན་སྐར་རྒྱལ་རང་གི་སློབ་དཔོན་གྱི་བཀའ་བཞིན་སྡིངས་ཆའི་སྟེང་དུ་ཕེབས་ནས། གྲོང་
མི་རྣམས་ལ་ཕུང་པོ་དང༌། ཁམས་དང༌། སྐྱེ་མཆེད་དང་། དགྲ་བཅོམ་པ་དང་ཐར་པའི་ས་ལ་བགྲོད་
པའི་ལམ་སོགས་ཀྱི་དོན་ལེགས་པར་བཀྲལ། དེས་ན་གང་དག་དགྲ་བཅོམ་པའི་གོ་འཕང་ཐོབ་པ་
རྣམས་སྡུག་བསྔལ་ལས་གྲོལ་ཞིང་དེ་དག་ལ་གཏན་གྱི་བདེ་བ་ཐོབ་བོ་ཞེས་དང༌། ལྷག་མ་རྣམས་ད་
དུང་འཁོར་བར་འཁྱམས་པར་འགྱུར་རོ་ཞེས་གདམས་སོ།།
སྐར་རྒྱལ་གྱིས་གནད་ལ་སྨིན་པའི་ཆོས་རྒྱས་པར་གསུངས་པར་ཚེ་དང་ལྡན་པ་ཤཱ་རིའི་བུས་
བསྟོད་བསྔགས་མཛད། ཆོས་ཐུན་གྲུབ་པ་དང་སྐྱ་རེངས་འཆར་ལ་ཉེ། ངོ་མཚར་ཆེ་བའི་ཆོས་ཐོས་
འཕྲལ་གྲོང་མི་ཀུན་གྱི་ཡིད་དགའ་བས་རབ་ཏུ་ཚིམས་པ་དང་། ལ་ལས་དགེ་སློང་སྐར་རྒྱལ་གྱིས་
ཆོས་དེ་ལྟར་མཁྱེན་པ་ལ་ཧ་ལས་ཤིང་ངོ་མཚར་སྐྱེས་པ་དང༌། །ཡང་ལ་ལས་དགེ་སློང་སྐར་རྒྱལ་
མཁས་པར་གྱུར་པ་ལ་རབ་ཏུ་དགའ་ནས་མངོན་པར་བསྟོད་ཅིང༌། སྐྱེ་བོ་འདི་འདྲ་བ་བདག་ཅག་གི་
བླ་མར་བཞུགས་པ་བསོད་ནམས་ཤིན་ཏུ་ཆེ་ཞེས་དགའ་སྤྲོའི་གཏམ་མང་དུ་གླེང་ངོ༌།།
བསྟན་དོན། ཚེ་འདི་སྣང་གི་ཕྱི་དངོས་པོའི་ཡར་རྒྱས་དང་ཁེ་བཟང་མངོན་འགྱུར་ཡོང་བར་
ཐབས་ལམ་གཅིག་ཡོད་ཅིང་། ཐར་པའི་ས་ལ་བགྲོད་པའི་ལམ་ནི་དེ་དང་མི་འདྲའོ། །བཅོམ་ལྡན་
འདས་ཀྱི་རྗེས་འཇུག་དགེ་སློང་ཞིག་ཡིན་ཕྱིན་ངེས་པར་དུ་ཁྱད་པར་འདི་ཤེས་དགོས་པ་ལས་
འཇིག་རྟེན་གྱི་རྙེད་པས་བསླུས་པ་བཞིན་དེ་ལ་ནམ་ཡང་མ་ཆགས་པར། རྒྱབ་ཀྱིས་ཕྱོགས་ཏེ་དབེན་
པ་བསྟེན་པར་རིགས་སོ༎
འགྲེལ་པ། ཆགས་བྲལ་ནམ་དབེན་པ་ཞེས་པ་ནིདྡེས་(Niddesa)གཞུང་ནང་། རིགས་
གསུམ་ལས། ༡) ལུས་ཀྱི་ཆགས་བྲལ་ནི། དབང་ཤེས་ཀྱི་ཡུལ་ལ་མ་ཆགས་པར་དབེན་པ་བསྟེན་
པའོ། །༢) ཡིད་ཀྱི་ཆགས་བྲལ་ནི། འདོད་པའི་ཡོན་ཏན་ལ་མ་ཆགས་པའོ། །༣) ཀུན་རྫོབ་པའི་
ཆོས་ལ་ཆགས་པ་དང་བྲལ་བའོ། །དང་པོའི་སྐབས་དབང་ཤེས་ཀྱི་ཡུལ་ལ་མ་ཆགས་ཞེས་པ་ནི་
ལུས་ཀྱི་སྒོ་ནས་དང་། ལས་ཀྱི་ཐོག་ནས་མི་དགེ་བའི་ཆོས་ལ་མ་ཆགས་པ་ཞེས་པ་ནི་ཡིད་ཀྱི་
ཆགས་བྲལ་ལའོ། མ་ཆགས་པ་ལས་སྐྱེ་བ་ཞེས་པ་གེགས་བྱེད་ལྔ་དང་བྲལ་བ་ལ་གོ།
བྱིས་པའི་སྡེ་ཚན་ཏེ། ལེའུ་ལྔ་པའོ༎ ༎

ལེའུ་དྲུག་པ།

མཁས་པའི་སྡེ་ཚན།
མཁས་པའི་གདམས་ངག་གཅེས་པར་ཟུངས།
༦ (༡) ཚེ་དང་ལྡན་པ་རང་(Radha) ཡི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། སྔོན་གྱི་སྐྱེ་བ་ཞིག་
ལ་བྲམ་ཟེ་རྒད་པོ་དབུལ་པོ་ཞིག་གི་སྐྱེ་བ་བླངས་མྱོང་བའི་དགེ་སློང་རདྡཱ་ཞེས་བྱ་བ་ལ་ཚིགས་སུ་
བཅད་པ་འདི་གསུངས་སོ།།
གང་གིས་སྤོང་བ་སྟོན་བྱེད་ཅིང༌། །ཡང་དག་སྡོམ་པ་སྨྲ་བྱེད་པའི།།
བློ་ལྡན་མཁས་པ་དེ་འདྲ་བ། །མཐོང་ན་གཏེར་སྟོན་བཞིན་དུ་བསྟེན།
དེ་འདྲ་བསྟེན་པར་བྱེད་རྣམས་ལ། །ལེགས་པ་འབྱུང་ཞིང་སྡིག་པ་མིན།
གླེང་གཞི། དགེ་སློང་རདྡཱ་ནི་བྲམ་ཟེ་དབུལ་པོ་ཞིག་ཡིན་ཅིང་། དགོན་པ་ག་གེ་མོ་ཞིག་གི་ནང་དགེ་
འདུན་རྣམས་ལ་ཞབས་ཏོག་ཆུང་ཙག་དེ་རིགས་བསྒྲུབས་ནས་དུས་འདའ་བར་བྱེད། དེའི་ལན་དུ་
ཁོ་པར་ཉིན་རེའི་ཟས་གོས་དང་དེ་མིན་གྱི་དགོས་མཁོ་ཐོབ་ཅིང༌། སེམས་ནང་རབ་ཏུ་འབྱུང་རྒྱུའི་
འདོད་པ་ཤིན་ཏུ་ཆེ་ནའང་ཆོས་སྒོར་ཞུགས་སུ་མ་བཅུག །
ཉིན་ཞིག་ཞོགས་པ་སྔ་པོ་བཅོམ་ལྡན་འདས་ཀྱིས་འཇིག་རྟེན་ལས་འདས་པའི་སྟོབས་ཀྱིས་
འཇིག་རྟེན་ནང་གཟིགས་པས། མི་རིང་བར་བྲམ་ཟེ་དབུལ་པོ་དེར་དགྲ་བཅོམ་པའི་གོ་འཕང་འཐོབ་
རྒྱུ་ཡིན་པ་གཟིགས་སྣང་ལ་ཤར་བ་དང༌། རྒད་པོ་དེའི་དྲུང་དུ་ཕེབས་པས། ཁོ་པ་དགེ་འདུན་གྱི་
གྲས་སུ་ཞུགས་འཇུག་གི་མེད་པ་མཁྱེན། དེས་ན་བཅོམ་ལྡན་འདས་ཀྱིས་དགེ་འདུན་རྣམས་གང་གི་
མདུན་དུ་བསྐོངས་ཏེ། དགེ་འདུན་རྣམས་ལ། རྒད་པོ་འདིས་བྱ་བ་བཟང་པོ་བསྒྲུབས་པ་ཡིད་ལ་བྱེད་
མཁན་འདིར་ཡོད་དམ། ཞེས་བཀའ་འདྲི་གནང་བས། ཤཱ་རིའི་བུས། སྐབས་ཤིག་ལ་རྒད་པོ་འདིས་
བདག་ལ་འབྲས་ཐུར་མ་གང་བྱིན་པ་ངས་དྲན་ནོ་ཞེས་ཞུས། དེ་ལྟ་ན། ཁྱོད་ཀྱིས་རང་གི་དྲིན་ཆེན་
སྡུག་བསྔལ་འདི་ལས་སྒྲོལ་རོགས་ཅིའི་ཕྱིར་མི་བྱེད་དམ་ཞེས་བཀའ་བསྩལ་བས། ཚེ་དང་ལྡན་པ་
ཤཱ་རིའི་བུས་རྒད་པོ་དེ་དགེ་འདུན་གྱི་ཁོངས་སུ་འཇུག་རྒྱུ་ཁས་བླངས་ཏེ་ཚུལ་བཞིན་དུ་རབ་ཏུ་བྱུང་
ངོ་༑ ༑དེ་ནས་རྒད་པོས་ཤཱ་རིའི་བུའི་ལམ་སྟོན་ལྟར་ཐོས་བསམ་སྒོམ་གསུམ་ལ་རྩེ་གཅིག་ཏུ་གཞོལ་
བས། ཉིན་ཤས་ནང་དགྲ་བཅོམ་པའི་གོ་འཕང་ཐོབ་བོ།།
ཕྱིས་སུ་བཅོམ་ལྡན་འདས་དགོན་དེར་ལན་གཉིས་པ་དེ་བྱོན་པའི་ཚེ། དགེ་འདུན་རྣམས་
ཀྱིས། དགེ་སློང་བགྲེས་སོང་ཁོང་གིས་ཤཱ་རིའི་བུའི་བསླབ་བྱའི་གདམས་ངག་ཚུལ་བཞིན་དུ་ཉན་
ནས་འདུག་གོ །ཞེས་བཅོམ་ལྡན་འདས་ཀྱི་སྙན་དུ་གསོལ། དེ་ལ་བཅོམ་ལྡན་འདས་ཀྱིས། རབ་ཏུ་
བྱུང་བ་རྣམས་ཀྱིས་དགེ་སློང་རདྡཱ་བཞིན་འདུན་སེམས་ཆེན་པོས་གདམས་ངག་ཉན་དགོས
ནོངས་པ་ཅི་མཆིས་པ་ལ་ཁོང་ནས་ཁྲོས་ཏེ་འཁོན་དུ་འཛིན་པར་མི་བྱའོ་ཞེས་བཀའ་སྩལ།
བཅོམ་ལྡན་འདས་ཀྱི་ཞལ་ནས། ཚེ་དང་ལྡན་པ་ཤཱ་རིའི་བུ་ནི་སྔོན་གྱི་སྐྱེ་བ་ཞིག་ཏུ་མི་མེད་
ལུང་སྟོང་ཞིག་ནང་ཁེར་རྐྱང་དུ་སྡོད་པའི་གླང་པོ་ཆེ་ཞིག་ཡིན་ཅིང༌། ཤིང་བཟོ་བ་ཞིག་གིས་རང་
གི་རྐང་པ་རྨས་མ་བཅོས་པའི་ལན་དུ་གླང་ཕྲུག་དཀར་པོ་ཞིག་ཡོད་པ་ཤིང་བཟོ་བ་དེར་སྐྱེས་སུ་
ཕུལ་ལོ་ཞེས་བཀའ་སྩལ། དེ་ནས་ཚེ་དང་ལྡན་པ་དགེ་སློང་རང་ལ་གཟིགས་ནས། དགེ་སློང་དག །
རང་ལ་ནོངས་པ་འདྲ་མཆིས་ཟེར་གཞན་གྱིས་ཁག་བཏགས་པ་ན། དགེ་སློང་རདྡཱ་ལྟར་སྤྲོ་བཞིན་དུ་
རང་རྒྱུད་འདུལ་ཕྱིར་བསླབ་ལ་བརྩོན་པ་དང༌། གདམས་ངག་འདྲ་ཐོབ་ཚེ་དེའི་སྙིང་པོ་ལོན་པར་ནན་
གྱིས་འབད་པ་བྱོས་ཤིག་ཅེས་བཀའ་སྩལ་ཏོ།།
བསྟན་དོན།·ཅི་སྟེ་རང་སྐྱོན་ཁས་འཆེ་ཞིང་སྲོག་དང་བསྡོས་ནས་ཡོ་བསྲང་བྱེད་པ་ལ་སྤྲོ་
བའི་མཁས་པ་ཞིག་མཐོང་བ་ན། སྙིང་རྗེའི་བདག་ཉིད་གཏེར་འདོན་བླ་མ་ཞིག་ལྟར་གོང་དུ་བཀུར་
ཏེ༑ ལྷན་དུ་འགྲོག་པའམ་བསྟེན་པ་ལ་འབད་པར་རིགས་སོ། །དེ་ལྟ་བུའི་དམ་པའི་གཉེན་ཞིག་དང་
ཕྲད་ཚེ་རང་ཡང་དེ་དེབཞིན་དུ་ལེགས་པའམ་བཟང་པོར་འགྱུར་རོ།།
འགྲེལ་པ། རང་སྐྱོན་ཁས་འཆེ་ཞིང་ཡོ་བསྲང་བྱེད་པ་ལ་སྤྲོ་བ་ནི། ཀུན་སློང་བཟང་པོའི་ཐོག་
ནས་ལེགས་བཅོས་ལ་རེ་སྟེ་སྐྱོན་གྱི་ཆ་ཐེར་འདོན་བྱེད་མཁན་མི་ཞིག་གི་ཁྱད་ཆོས་སོ། །དེ་ལྟ་མིན་
པར་གཞན་དམའ་འབེབས་རྒྱུའི་ཀུན་སློང་དང་བཅས་སྐྱོན་ཆ་ཐེར་འདོན་བྱེད་པའང་ཡོད་དོ། །འོན་
ཏེ་ཚིགས་སུ་བཅད་པའི་འདིའི་ནང་ཀུན་སློང་སྔ་མ་དེ་ནན་གྱིས་བསྟན་ཅིང་། སྐྱོན་གྱི་ཆ་དང་རུང་
བ་མིན་པ་དག་ཐེར་འདོན་བྱེད་ཀྱང་ཀུན་སློང་རྣམ་པར་དག་པས། གཏེར་འདོན་བླ་མ་ཞིག་ལྟར་
བྱེད་དོ། །གཏེར་འདོན་བླ་མ་ཞིག་གཞན་ལ་ཁྱད་གསོད་བྱེད་མཁན་ཞིག་ཏུ་སུས་བརྗོད་ཐུབ་བམ།
དེ་ལྟར་རང་སྐྱོན་ཁས་བླངས་ཏེ་ལེགས་བཅོས་བྱེད་པས་རང་རྒྱུད་ཀྱི་གཏེར་ལྟ་བུའི་ཡོན་ཏན་དག་
ངོས་འཛིན་ཐུབ་ཅིང༌། སྤྱོད་པ་ལ་ལེགས་པར་གནས་པར་བྱེད། དེས་ན་གནས་ལུགས་རྟོགས་པའི་
ལམ་བརྒྱུད་དེ་རང་གི་འདོད་དོན་མངོན་འགྱུར་ཐུབ་པར་འགྱུར་རོ།།
དམ་པས་བསླབ་ལ་དགའ་བར་བྱེད།།
༦ (༢) ཚེ་དང་ལྡན་པ་ཨསྶི ཇི་(Assiji)དང་པུནབྷསུཀ་(Punabbasuka)ཡི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཚེ་དང་ལྡན་པ་
ཨསྶིཇི་དང་པུནབྷསུཀ་ལ་ཚིགས་སུ་བཅད་པ་འདི་གསུངས་སོ།།
གདམས་པར་བྱ་ཞིང་སློབ་པར་བྱ། །མི་མཐུན་པ་རྣམས་བཟློག་པར་བྱ།།
དམ་པ་དེ་ལ་དགྱེས་པ་སྟེ། །དམ་པ་མིན་རྣམས་དགའ་མི་འགྱུར༎
གླེང་གཞི། ངེད་ཅག་ལ་བརྗོད་དོན། དགེ་འདུན་དེ་གཉིས་ནི་སྲས་ཀྱི་ཐུ་བོར་གྲགས་ཀྱང་ངོ་ཐོག
ཏུ་ངོ་ཚ་བྲལ་ཞིང་གདུག་པ་ཅན་དུ་སྣང༌། ཁོང་གཉིས་ཡུལ་ཀིཏགིརིར་(Kitagiri) འཁོར་སློབ་
དགེ་འདུན་མ་དང་ལྷན་ཅིག་ཏུ་འདུག་ཅིང་། མེ་ཏོག་ཅན་གྱི་རྩི་ཤིང་མང་པོ་བཏབ་པ་དང་གཞན་
ལ་འདེབས་སུ་བཅུག་ནའང༌། སྒོ་དུ་མ་ནས་ལུགས་དང་མི་མཐུན་པའི་སྤྱོད་པ་མང་དུ་བརྩམས།
ཁྱིམ་དུ་མར་བཙན་པོ་དབང་ཡོད་བྱས། རང་ཉིད་བརྟེན་སའི་དགོན་པའི་སྤྱི་རྒྱུ་བདག་གིར་བཟུང༌།
མཛའ་སེམས་ཆེ་བའི་དགེ་འདུན་རྣམས་དགོན་པར་གནས་བཟོད་མི་བདེ་བ་བཟོས།
ཚུལ་དེ་གསན་པ་དང༌། བཅོམ་ལྡན་འདས་ཀྱིས་ཁོང་གཉིས་དགེ་འདུན་གྱི་སྡེ་ལས་ཕྱིར་སྨྱུག་
རྒྱུའི་ཐག་གཅོད་མཛད། དེའི་ཕྱིར་མཆོག་ཟུང་འཁོར་དང་བཅས་པ་བཀའ་འགུགས་གནང་སྟེ། ཁྱོད་
གཉིས་ཀྱི་བཀའ་ལ་མི་བརྩི་མཁན་རྣམས་མཐར་སྤྱུགས་ཏེ། བརྩི་མཁན་རྣམས་ལ་ཁ་ཏ་སྐུལ་ལྕག་
དང་གདམས་ངག་སྟོན་ཅིག་ཅེས་དང་། ཤེས་རབ་ཀྱི་བློ་གྲོས་མེད་པ་དག་གིས་རང་ལ་ཁ་ཏ་བྱེད་
མཁན་དང་གདམས་ངག་སྟོན་མཁན་ལ་མི་དགའ་བར་བྱེད་ཅིང༌། བློ་གྲོས་དང་ལྡན་པ་རྣམས་དེ་
ལས་ལྡོག་པའོ་ཞེས་བཀའ་སྩལ།
ཤཱ་རིའི་བུ་དང་མོའུ་གལ་གྱི་བུས་དེར་བྱོན་ནས་དགེ་འདུན་རྣམས་ལ་ཁ་ཏ་སྐུལ་ལྕག་དང་
གདམས་ངག་བསྟན། ལ་ལས་གདམས་ངན་ཉན་ཏེ་རང་རང་གི་སྤྱོད་ཚུལ་ལེགས་བཅོས་བྱས། ལ་
ལ་བློ་ལོག་སྟེ་སླར་ཁྱིམ་པའི་རྟེན་དུ་ཞུགས། ལ་ལ་དགེ་འདུན་གྱི་སྡེ་ལས་མཐར་སྤྱུགས་སོ།།
བསྟན་དོན། སྐྱེ་བོ་དམ་པ་དང་སེམས་བཟང་ཅན་གྱིས་གཞན་ལ་སྐྱོན་བརྗོད་(བླང་དོར་)
དང་སྔོན་བརྡ་བཏང་སྟེ། དེ་དག་ཚུལ་མིན་གྱི་སྤྱོད་ཚུལ་ལས་བཟློག་པར་བྱེད་ཅིང་རེ་ནའང༌། སྐྱེ་བོ་
གདུག་པ་ཅན་གྱིས་དེ་ལ་མི་དགའ་བར་བྱེད། དེ་ལས་ལྡོག་སྟེ་བློ་དང་ལྡན་པ་དག་གིས་དགའ་བར་
བྱེད་ཅིང་གཙིགས་སུ་འཛིན་ཏོ།།
འགྲེལ་པ། འགྲེལ་གཞུང་འགའ་ཞིག་ནང་བླང་དོར་དང་སྔོན་བརྡའི་དབར་ཞིབ་ཏུ་བཀྲལ་ཞིང༌།
བླང་དོར་ཞེས་པ་ནི་འདས་པ་ལས་བློ་བསྐྱེད་དེ་གང་ཟག་ཆེ་གེ་མོ་ཞིག་ལ་བྱ་བ་གང་ཞིག་ལས་སུ་
རུང་བ་དང་མི་རུང་བའི་ཆ་ངོ་སྤྲོད་པ་ལ་འཇུག་ཅིང་། བྱ་བ་འདི་དང་འདི་བྱས་པ་ལས་འབྱུང་འགྱུར་
འབྲས་བུ་འདི་དང་འདི་འབྱུང་ངོ་ཞེས་སྨྲ་བ་ནི་སྔོན་བརྡའོ། །དེ་ཡང་བླང་དོར་ཞུ་བ་པོ་དེ་དངོས་སུ་སྟོན་
པ་པོའི་དྲུང་དུ་གནས་ཏེ་ཞུ་བར་བྱ། ཅི་སྟེ་ཞུ་བ་པོ་དང་སྟོན་པ་པོ་གཉིས་ལུས་ཀྱི་ཐོག་ནས་ལྷན་དུ་མེད་
ཚེ༑ གང་བྱ་བར་འགྱུར་བ་དེ་གཞན་བརྒྱུད་ནས་བརྡ་གཏོང་བར་བྱེད་དོ། །དེ་ལ་སྔོན་བརྡ་ཞེས་བྱ།
ཡང་ལན་གཅིག་བརྗོད་པ་ལ་བླང་དོར་དང༌། ཟློས་ཏེ་བརྗོད་པ་ལ་སྔོན་བརྡའོ།།
ཚུལ་མིན་གྱི་སྤྱོད་ཚུལ་ལས་བཟློག་པར་བྱེད་ཅེས་པ་ནི་ཉེས་སྤྱོད་དེ། སྲོག་གཅོད་པ་དང༌།
མ་བྱིན་པར་ལེན་པ། ལོག་པར་གཡེམ་པ་སོགས་ལས་སྡོམ་པའོ། །དེ་ལྟ་བས་ན་སེམས་ཅན་ཐམས་
ཅད་ལ་བརྩེ་བའི་སྙིང་རྗེས་རང་རྒྱུད་རྩིས་ཟིན་པར་བྱས་ཏེ། གང་བྱིན་པ་འབའ་ཞིག་བླངས་ནས་
ཉེས་སྐྱོན་གྱིས་མམ་གོས་པར་ཡང་དག་པའི་འཚོ་བར་འཇུག་གོ །དེ་ལྟ་བུའི་ཀུན་སྤྱོད་ཀྱིས་གཞན་ལ་
འཇིགས་པ་མེད་པ་དང་། ཉེན་སྲུང་། ཞི་བདེ་བསྐྲུན་པར་བྱེད། ཚུལ་མཐུན་ནམ་ཡང་དག་པའི་འཚོ་
བ་ནི་བརྩེ་བ་དང་སྙིང་རྗེ་གཞི་མར་བྱེད་པ་ལ་ཐུག་ཅིང༌། བསམ་པ་ཁྱད་པར་བ་དེ་གཉིས་ཀྱིས་མ་ཟིན་
ན་ཀུན་སྤྱོད་རྣམ་པར་དག་པའི་སྐྱེ་བོ་ཞེས་ག་ལ་བརྗོད། ལུས་ངག་གི་སྤྱོད་པ་བརྩེ་བ་དང་སྙིང་རྗེས་
བསླན་པ་མེད་ན་དེ་ལ་དགེ་བའམ་བཟང་པོ་ཞེས་མི་བྱ། བརྩེ་བའི་ཀུན་སློང་དང་བཅས་སྲོག་གཅོད་
པ་དང་མ་བྱིན་པར་ལེན་པ་སོགས་ག་ལ་སྲིད་དེ་མི་བྱེད་དོ། །འོན་ཏེ་ཅི་སྟེ་འདོད་རྔམ་དང་མ་རིག་པ་
སོགས་ཀྱིས་གཞན་དབང་དུ་གྱུར་པ་ན་རུང་བ་མིན་པའི་ལས་ཀྱི་རྣམ་འགྱུར་དག་ཐོན་ནོ།།
དེས་ན་སེམས་ཀྱི་སྒོ་བསྲུངས་ནས་འདུལ་བའི་གཉེན་པོ་སྦྱོང་རྒྱུ་ནི་ཆེས་གནད་ཆེ། དེ་
ཅིའི་ཕྱིར་ཞེ་ན། མ་དུལ་བའི་སེམས་ཀྱིས་རྟག་ཏུ་ལུས་སམ་ངག་གི་ཉེས་སྤྱོད་ལ་ཞུགས་ཏེ་ཁག་
འདོགས་ས་འཚོལ་བར་བྱེད། སེམས་མ་སྲུང་ན་ལུས་ཀྱི་ལས་ཀྱང་སྡོམ་པར་མི་ནུས། དེ་བཞིན་དུ་
ཡིད་དང་ངག་གི་ལས་ལའོ།།
སྤྱོད་པས་རྒྱུད་སྨིན་པར་བྱེད་ཅིང༌། རྒྱུད་སྨིན་ཞེས་པ་སུས་ཀྱང་སྐྱེས་ལྟར་སྟེར་བར་མི་
ནུས་པར། ཐོས་བསམ་སྒོམ་གསུམ་བྱས་ཐོག་བག་ཡོད་དང་ཤེས་བཞིན་སོགས་ཀྱི་གཉེན་པོ་
བསྟེན་ནས་སྨིན་པར་བྱེད་དགོས། དཔེར་ན། བཟོ་རིག་གི་ལག་རྩལ་ལ་མཁས་པར་བྱེད་པ་ལ་
ངལ་བ་ཁྱད་གསོད་ཀྱིས་འབད་དགོས་པ་བཞིན་རྒྱུད་ལེགས་པར་སྨིན་པར་བྱེད་པ་ལ་དགེ་བའི་
སྟོབས་ཀྱིས་བཟང་པོའི་སྤྱོད་པ་ལ་བསླབ་དགོས་པས། རང་གི་བརྩོན་འགྲུས་ཀྱི་རྟ་པོ་ལྕག་གིས་
བསྐུལ་དགོས་སོ།།
དབང་པོའི་སྒོ་སྡོམ་པ་ནི་སེམས་རྒྱུད་སྦྱོང་བ་ལ་ཐོག་མར་ཉེ་བར་མཁོ་བའི་གནད་ཀྱི་དམ་
པའོ། །དེ་ལྟ་མིན་པར་སྐྱེ་བོ་གང་ཞིག་དབང་པོའི་བདེ་བ་ལ་རབ་ཏུ་ཆགས་པར་འགྱུར་ན། དེའི་
ལེགས་པའི་ཆ་དང་སྒོ་གསུམ་གྱི་སྤྱོད་པ་ལྟུང་བའམ་ཉམས་པར་བྱེད་དོ། །དེ་ལྟ་ཡིན་པའང་དམ་
པའི་ཆོས་ཀྱི་སློབ་དཔོན་ཀུན་གྱི་བཞེད་པའོ། །འདོད་པའི་ཡོན་ཏན་གྱིས་ཡོངས་སུ་མྱོས་ཏེ་ལོངས་
སུ་སྤྱོད་རྒྱུའི་འདོད་པའི་དབང་དུ་སོང་བ་དག་གིས་རང་སྐྱོན་མཐོལ་བཤགས་མ་ཐུབ་པ་དེ་སྲིད་དུ
སྣོད་ལྡན་གྱི་སློབ་མར་མི་རུང་ངོ༌།།
ཇི་སྐད་དུ་བཅོམ་ལྡན་འདས་ཀྱི་ཞལ་ནས།
ཉེས་པའི་ཆ་རྣམས་བཟློག་ནུས་ཤིང༌། །ཅི་སྟེ་བཟློག་པར་མི་སྲིད་ན༎
བདག་གིས་དེ་སྐད་སྨྲ་མི་བྱ། །བཟློག་པར་ནུས་པ་དེ་ཡི་ཕྱིར།
ཇི་ལྟར་བདག་གིས་བསྟན་པ་ལྟར། །དེ་དེ་བཞིན་དུ་སྤོང་བར་འཚལ༎
ཞེས་དང་།
ལེགས་པའི་ཆ་རྣམས་བསྒྲུབ་ནུས་ཤིང་། །ཅི་སྟེ་བསྒྲུབ་པར་མི་སྲིད་ན།།
བདག་གིས་དེ་སྐད་སྨྲ་མི་བྱ།།བསྒྲུབ་པར་ནུས་པ་དེ་ཡི་ཕྱིར
ཇི་ལྟར་བདག་གིས་བསྟན་པ་ལྟར། །དེ་དེ་བཞིན་དུ་བསྒྲུབ་པར་འཚལ
ཞེས་པའི་ཤོ་ལོ་ཀ་གཉིས་པོ་ནི་སྐྱེ་བོ་དམུ་རྒོད་དག་ཚུལ་འཆོས་དང་མི་ཆོས་ལས་འགལ་བའི་སྤྱོད་
ཚུལ་སོགས་ལས་སྡོམ་ཕྱིར་གཉེན་བཟང་པོ་ཞིག་གིས་གདམས་པར་རིགས་པའི་བསླབ་བྱའོ།།
དགེ་བའི་གྲོགས་རྣམས་བསྟེན་པར་བྱ།།
༦ (༣) ཚེ་དང་ལྡན་པ་འདུན་པའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཚེ་དང་ལྡན་པ་འདུན་
པ་ལ་ཚིགས་སུ་བཅད་པ་འདི་གསུངས་སོ།།
སྡིག་པའི་གྲོགས་པོ་བསྟེན་མི་བྱ། །མ་རབས་སྐྱེས་བུ་བསྟེན་མི་བྱ༎
དགེ་བའི་གྲོགས་རྣམས་བསྟེན་བྱ་ཞིང༌། །སྐྱེས་བུ་མཆོག་རྣམས་བསྟེན་པར་བྱ།།
གླེང་གཞི། སངས་རྒྱས་ཤཱཀྱ་ཐུབ་པའི་ཉན་ཐོས་དྲུག་སྡེའི་ཡ་གྱལ་འདུན་པ་ཞེས་བྱ་བ་ནི། རྒྱལ་
སྲས་གཞོན་ནུ་དོན་གྲུབ་ཀྱིས་འཇིག་རྟེན་གྱི་བྱ་བར་སྙིང་པོ་མེད་པར་གཟིགས་ནས་ཆིབས་པ་
བསྔགས་ལྡན་ལ་ཆིབས་ཏེ་ཕོ་བྲང་ནས་རིང་དུ་ཕེབས་པའི་ཚེ་སྐུ་བཅར་བ་ཞིག་ཡིན། རྒྱས་སྲས་
ལ་བླ་ན་མེད་པའི་སངས་རྒྱས་ཀྱི་གོ་འཕང་ཐོབ་པ་དང་འདུན་པའང་ཁྱིམ་ནས་ཁྱིམ་མེད་པར་རབ་ཏུ་
བྱུང༌། སངས་རྒྱས་དང་འབྲེལ་བ་ཟབ་པོ་ཡོད་སྟབས་རབ་ཏུ་བྱུང་བའི་རྗེས་ཁོ་པ་ཁེངས་དྲེགས་ཆེ་
བ་དང་ཐེ་ཇུས་ཆེ་བ་ཞིག་ཏུ་གྱུར། འདུན་པས། ཐོག་མར་ཕོ་བྲང་ནས་ནགས་སུ་བྱོན་པའི་ཚེ་བདག་
ཀྱང་སངས་རྒྱས་དང་ལྷན་དུ་བསྐྱོད་ཅིང་། དེའི་ཚེ་རྒྱལ་སྲས་ཀྱི་འཁོར་དུ་བདག་ཁོ་ན་མ་གཏོགས་
གཞན་མེད། འོན་ཀྱང་ད་ཆ་ཤཱ་རིའི་བུ་དང་མོའུ་གལ་གྱི་བུས། ཁོ་རང་གཉིས་སྲས་ཀྱི་ཐུ་བོ་ཡིན་
ཟེར། གང་སར་རང་མཐོང་ཆེ་འགྱིང་གི་སྤོམ་ཆེན་པོ་བྱེད་ཀྱི་གདའ་ཟེར།
བཅོམ་ལྡན་འདས་ཀྱིས་འདུན་པ་གང་གི་འགྲམ་དུ་བོས་ནས་བླང་དོར་ལམ་སྟོན་མཛད་ཀྱང་
ཁོ་པས་ཅི་ཡང་མ་སྨྲས་པར་མུ་མཐུད་མཆོག་ཟུང་གཉིས་ལ་སྐུར་བ་བཏབ་པ་དང་འཕྱ་སྨོད་བྱས།
སངས་རྒྱས་ཀྱིས་ཁོ་པ་སླར་བོས་ཏེ་ཁ་ཏ་ལྐུལ་ལྕག་ལན་གསུམ་མཛད་ནའང་ད་དུང་ལེགས་བཅོས་
མ་བྱས། ད་གཟོད་ལན་མཐའ་མ་དེ་བོས་ནས་འདུན་པར། དགེ་སློང་འདི་གཉིས་ཁྱོད་ཀྱི་མཆེད་
གྲོགས་ཡག་པོ་ཞིག་ཡིན་པས། ཅིས་ཀྱང་ལྷན་དུ་འགྲོགས་ནས་འབྲེལ་འདྲིས་དམ་པོ་བྱོས་ཤིག་
ཅེས་བཀའ་གནང༌།
དེ་ལྟར་སངས་རྒྱས་ཀྱིས་འདུན་པར་བཀའ་སློབ་ལན་མང་མཛད་མོད་ཀྱི། ཁོ་པས་དགེ་སློང་
གཉིས་ལ་མུ་མཐུད་ཚིག་རྩུབ་སྨྲ་གྱིན་ཅི་དགར་རོལ་ནས་དུས་འདའ་བར་བྱས། ཚུལ་དེ་སངས་
རྒྱས་ཀྱིས་གཟིགས་ཏེ་ཞལ་ནས། ང་མྱ་ངན་ལས་མ་འདས་གོང་འདུན་པས་ལེགས་བཅོས་བྱེད་
དཀའ། འོན་ཏེ་ང་མྱ་ངན་ལས་འདས་པའི་འོག་ཏུ་ཁོ་པའི་སྤྱོད་ཚུལ་ཐད་འགྱུར་བ་འོང་ངེས་སོ་
ཞེས་ལུང་བསྟན། དེ་རྗེས་མྱ་ངན་ལས་འདས་པའི་སྔ་ནུབ་དེར་སངས་རྒྱས་ཀྱིས་ཚེ་དང་ལྡན་ཀུན་
དགའ་བོ་གང་གི་གཟིམ་ཁྲིའི་འགྲམ་དུ་བོས་ནས་འདུན་པར་ཆད་པ་གཅོད་རྒྱུར་མངགས། དེ་ཡང་
དགེ་འདུན་རྣམས་ཀྱིས་འདུན་པར་ཁ་ཡ་མ་བྱས་པར་སྣང་མེད་དུ་སྐྱུར་དགོས་པ་དང༌། འདུན་པ་
དང་འབྲེལ་འདྲིས་སྒོ་ཀུན་ནས་བྱ་མི་རུང་ཞེས་བཀའ་བསྩལ། མྱ་ངན་ལས་འདས་རྗེས་དགེ་འདུན་
རྣམས་ཀྱིས་ཁོ་པར་ཁ་ཡ་མ་བྱས་སྟབས། སོ་སོའི་སྔར་གྱི་བྱས་ཉེས་ལ་གནོང་འགྱོད་ཀྱིས་གཟིར་
ནས་སེམས་སྐྱོ་སྟེ་ལན་གསུམ་དྲན་མེད་དུ་བརྒྱལ། ད་གཟོད་དགེ་འདུན་ཚོགས་ཀྱི་དབུས་སུ་རང་
སྐྱོན་ངོས་ཟིན་ནས་སྔོན་བྱས་ལ་འགྱོད་བཤགས་བྱས་ཤིང་ཕྱིན་ཆད་མི་བྱེད་པར་ཁས་བླངས་ཏེ་
དགོངས་སེལ་ཞུས། དུས་དེ་ནས་བཟུང་ཁོ་པས་རང་གི་སྤྱོད་ལམ་དང་ལྟ་ཚུལ་ཐད་ལེགས་བཅོས་
བྱས། མཆོག་ཟུང་གཉིས་ཀྱི་གདམས་ངག་ལེགས་པར་ཉན་ཏེ་སྒོམ་སྒྲུབ་ཉམས་ལེན་ལ་གཞོལ་
བས་མི་རིང་བར་དགྲ་བཅོམ་པའི་གོ་འཕང་ཐོབ་བོ༎
བསྟན་དོན། (སྒོ་གསུམ་གྱི་) སྤྱོད་ལམ་རྩུབ་པའི་མི་ངན་ལ་འགྲོག་མི་རུང༌། རང་ཤེད་ཚ་
བའི་མི་བསྲུན་སྐྱེ་བོ་ལས་རིང་དུ་གནས་ཏེ་ཟོན་པར་བྱ། འོན་ཏེ་དེ་ལས་ལྡོག་པ་ལ་ཡིད་གཏད་
དེ་འགྲོག་པར་བྱའོ། །ལེགས་པའི་ཡོན་ཏན་ལྡན་པའི་སྐྱེ་བོ་མཆོག་རྣམས་གྲོགས་སུ་བསྟེན་ནས་
འགྲོགས་པ་ན། རང་ལའང་དེ་དག་གི་ཡོན་ཏན་འགོ་བར་འགྱུར་རོ།།
འགྲེལ་པ། སངས་རྒྱས་པའི་ཆོས་ཀྱི་ནང་གྲོགས་སམ་ཟླ་ཞེས་པའི་ལྟ་ཚུལ་ཐད་ལ་ཞིབ་ཏུ་
དཔྱད་དེ། འགྲེལ་པའི་ནང་གྲོགས་ལ་རིགས་བདུན་བསྟན་པ་ཡང༌།
༡) ཆང་འཐུང་ཙམ་གྱི་གྲོགས་པོ། ༢) ངོ་ཐུག་ཙམ་གྱི་གྲོགས་པོ། ༣) ལས་དོན་ཡོད་པའི་
སྐབས་འབའ་ཞིག་གི་གྲོགས་པོ། ༤)དགོས་དུས་ཕན་པའི་གྲོགས་པོ། ༥)གཏན་གྱི་གྲོགས་པོ། ༦)
དགེ་བའི་གྲོགས་པོ། ༧) སྐྱིད་སྡུག་མཉམ་མྱོང་གི་གྲོགས་པོ་བཅས་སོ།།
ཁྱིམ་བདག་དྲག་ཤུལ་ཅན་གྱི་ཞུས་པའི་མདོ་ལས་གྲོགས་ལ་རིགས་བརྒྱད་གསུངས་ཏེ།
དགེ་བའི་གྲོགས་བཞི་དང་སྡིག་པའི་གྲོགས་བཞི་ལས། དང་པོ་བཞི་ནི། ༡) དགོས་དུས་ཕན་པའི་
གྲོགས་པོ། ༢) བློས་ཐུབ་གྲོགས་པོ། ༣) ཉེན་ཁ་ལས་སྲུང་བར་བྱེད་པའི་གྲོགས་པོ། ༤) རང་ལ་
བཟང་པོ་བྱུང་ན་དགའ་ཞིང་སྡུག་པོ་བྱུང་ན་མི་དགའ་བའི་གྲོགས་པོ། སྡིག་པའི་གྲོགས་པོ་བཞི་ནི།
༡) རང་ལས་ཁེ་སང་ལེན་འདོད་པའི་གྲོགས་པོ། ༢) ཁ་ཙམ་གྱི་གྲོགས་པོ། ༣) རང་གིས་ལེགས་
ཉེས་གང་བྱས་ཀྱང་བསྟོད་པའི་གྲོགས་པོ། ༤) ཆང་འཐུང་སོགས་ལམ་དུ་འཁྲིད་པའི་གྲོགས་པོ་
བཅས་སོ།།
ཆོས་ཀྱིས་དགའ་བས་འཚོ་བ།།
༦ (༤) ཚེ་དང་ལྡན་པ་ཀཔིན་ཆེན་པོའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཚེ་དང་ལྡན་པ་ཀ་
པིན་ཆེན་པོ་ལ་ཚིགས་སུ་བཅད་པ་འདི་གསུངས་སོ།།
རབ་ཏུ་དྭངས་པའི་སེམས་ཀྱིས་ནི། །ཆོས་ནི་བཏུང་སྟེ་བདེ་བར་གཟིམ།།
རྟག་ཏུ་འཕགས་པས་རབ་གསུངས་པའི། །ཆོས་ལ་མཁས་པ་དགའ་བར་འགྱུར།།
གླེང་གཞི། ཚེ་དང་ལྡན་པ་ཀ་པིན་ཆེན་པོ་ནི་ཡུལ་ཀུཀུཏབཏིའི་(Kukkutavati) རྒྱལ་པོ་ཡིན་
ཅིང་། ཁོང་ལ་བཙུན་མོ་ཨནོཇ་(Anoja) ཞེས་བྱ་བ་ཞིག་ཡོད་པ་དང༌། རྒྱལ་སྲིད་སྐྱོང་བ་ལ་
གཞོགས་འདེགས་བྱེད་མཁན་བློན་པོ་སྟོང་ཚོ་གཅིག་གདའ། ཉིན་ཞིག་བློན་པོའི་འཁོར་དང་བཅས་
རྒྱལ་པོ་སྐྱེད་མོས་ཚལ་དུ་ཕེབས་པ་ན། ཡུལ་མཉན་ཡོད་ནས་བྱོན་པའི་ཚོང་པ་འགའ་དང་ཐུག །དེ་
དག་གི་དྲུང་ནས་སྐྱབས་ཡུལ་དཀོན་མཆོག་གསུམ་གྱི་སྐོར་ཤེས་འཕྲལ་རྒྱལ་པོ་འཁོར་དང་བཅས་
པ་དེ་མ་ཉིད་དུ་མཉན་ཡོད་དུ་ཐོན་ནོ༎
ཉིན་དེར་བཅོམ་ལྡན་འདས་ཀྱིས་འཇིག་རྟེན་ལས་འདས་པའི་ཡེ་ཤེས་ཀྱི་སྟོབས་ཀྱིས་
གཟིགས་པ་ན། ཀ་པིན་ཆེན་པོ་དང་བློན་པོ་མང་པོ་མཉན་ཡོད་ཀྱི་ཕྱོགས་སུ་བསྐྱོད་བཞིན་པ་
གཟིགས། ལྷག་པར་དུ་ཀ་པིན་འཁོར་དང་བཅས་པར་མི་རིང་བར་དགྲ་བཅོམ་པའི་གོ་འཕང་འཐོབ་
རྒྱུ་ཡིན་པའང་གཟིགས། དེ་ནས་བཅོམ་ལྡན་འདས་ཀྱིས་མཉན་ཡོད་ལས་དཔག་ཚད་བརྒྱ་དང་ཉི་
ཤུའི་སར་རྒྱལ་བློན་རྣམས་ཐུག་འཕྲད་དུ་ཕེབས་ཏེ། ཅནྡབྷག་(Candabhaga) ཆུ་བོའི་འགྲམ་
གྱི་ཤིང་ནྱ་གྲོ་དའི་སྡོང་པོ་ཞིག་གི་འོག་ཏུ་བསྒུགས་ནས་བཞུགས། རྒྱལ་བློན་རྣམས་དེར་འབྱོར་
བ་དང་སངས་རྒྱས་ཀྱི་སྐུ་ལས་འོད་ཟེར་ཁ་དོག་མི་འདྲ་བ་དྲུག་འཕྲོ་བ་མཇལ་བས། གང་གི་དྲུང་
དུ་བཅར་ནས་ཞབས་ལ་སྤྱི་བོས་བཏུད། དེ་ནས་སངས་རྒྱས་ཀྱིས་ཆོས་གསུངས་པས་རྒྱལ་བློན་
རྣམས་ལ་རྒྱུན་ཞུགས་ཀྱི་འབྲས་བུ་ཐོབ་སྟེ། དགེ་འདུན་གྱི་སྡེར་ཞུགས་སུ་ཆོག་པ་མཁྱེན་ཞེས་
བཅོམ་ལྡན་འདས་ལ་གསོལ་བ་བཏབ། དེ་ནས་བཅོམ་ལྡན་འདས་ཀྱིས་ཁོང་ཚོའི་སྔོན་གྱི་སྐྱེ་བར་
བརྟགས་པས་ཁོང་ཚོས་དགེ་འདུན་རྣམས་ལ་བསྙེན་བཀུར་མང་དུ་བསྒྲུབས་པ་མཁྱེན་ཏེ། གང་གི་
ཞལ་ནས། འདིར་ཤོག་ཅེས་བཀའ་སྩལ་ཏེ། སྡོམ་པ་མནོས་ནས་རབ་ཏུ་བྱུང་ངོ་༎
དེའི་ཚེ་བཙུན་མོ་ཨནོཇས་རྒྱལ་བློན་རྣམས་མཉན་ཡོད་དུ་ཕེབས་པ་ཤེས་འཕྲལ་བློན་
པོ་རྣམས་ཀྱི་ཆུང་མ་དང་ལྷན་དུ་རྒྱལ་བློན་འཚོལ་བར་བསྐྱོད་པས། ཅནྡབྷག་ཆུ་བོའི་འགྲམ་ནས་
སངས་རྒྱས་ཀྱིས་ཁོང་ཚོར་ཞལ་གཟིགས་པས་སྐུ་ལས་འོད་ཟེར་ཁ་དོག་མི་འདྲ་བ་དྲུག་འཕྲོ་བ་
མཇལ་བས་དེ་མུར་ཞབས་ལ་གུས་པས་བཏུད། སངས་རྒྱས་ཀྱིས་རྫུ་འཕྲུལ་གྱི་སྟོབས་ལས་རྒྱལ་
བློན་རྣམས་མི་མངོན་པ་བཟོས་པས་བཙུན་མོ་དང་ཆུང་མ་རྣམས་ཀྱིས་མ་མཐོང༌། དེས་ན་བཙུན་
མོས་རྒྱལ་བློན་གཟིགས་ལགས་སམ་ཞེས་དྲིས་པས། བཅོམ་ལྡན་འདས་ཀྱིས་ཡུད་ཙམ་བསྒུགས་
ན་རྒྱལ་བློན་བསླེབ་པར་ངེས་ཞེས་གསུངས་ཏེ། ཆོས་གཞན་ཞིག་བསྟན་པས་རྒྱལ་བློན་རྣམས་ལ་
དགྲ་བཅོམ་པའི་གོ་འཕང་ཐོབ་པ་དང༌། ཆུང་མ་རྣམས་ལ་རྒྱུན་ཞུགས་ཀྱི་འབྲས་བུ་ཐོབ་བོ། །དེ་
མ་ཉིད་དུ་བཙུན་མོ་དང་ཆུང་མ་ཚོས་གསར་དུ་ཆོས་སྒོར་ཞུགས་པའི་དགེ་འདུན་དག་མཐོང་ནས་
དེ་རྣམས་ཁོ་རང་ཚོའི་དེ་སྔའི་ཁྱོ་བོ་ཡིན་པ་ཤེས། དེ་བཞིན་བུད་མེད་རྣམས་ཀྱིས་ཀྱང་དགེ་འདུན་
མའི་སྡེར་ཞུགས་སུ་ཆོག་པ་མཁྱེན་ཞེས་བཅོམ་ལྡན་འདས་ལ་གསོལ་བ་བཏབ་པས། མཉན་ཡོད་
དུ་སྐྱོད་ཅིག་ཅེས་ལམ་སྟོན་མཛད། མཉན་ཡོད་དུ་སླེབས་ནས་རབ་ཏུ་བྱུང་སྟེ་མི་རིང་བར་དགྲ་
བཅོམ་པའི་གོ་འཕང་ཐོབ་བོ། །མཐར་བཅོམ་ལྡན་འདས་དགེ་སློང་སྟོང་གཅིག་དང་ལྷན་དུ་རྒྱལ་བྱེད་
ཚལ་གྱི་དགོན་དུ་ཕྱིར་ཕེབས་སོ།།
རྒྱལ་བྱེད་ཚལ་གྱི་དགོན་དུ་དགེ་སློང་ཀ་པིན་ཆེན་པོ་ཉིན་མོ་དང་མཚན་མོར་ངལ་གསོ་བའི་
སྐབས་རྟག་ཏུ་ངག་ནས། ཨེ་མ་ཧོ། ཅི་འདྲའི་སྐྱིད་པ་ལ་ཨང་ཞེས་སྨྲ་བ་དགེ་འདུན་རྣམས་ཀྱིས་
ཉིན་པར་ལན་མང་ཐོས་འཕྲལ་ཡ་མཚན་སྐྱེས་ཏེ། བཅོམ་ལྡན་འདས་ཀྱི་སྙན་དུ་གསོལ་བས། གང་
གི་ཞལ་ནས། ངའི་རིགས་ཀྱི་བུ་ཀ་པིན་གྱིས་དམ་པའི་ཆོས་ཀྱི་བྲོ་བ་མྱོང་སྟབས་སེམས་ཞི་བར་
གནས་ཏེ། སྐྱིད་པ་ལ་ཨང༌། ཞེས་བྱ་བ་ནི་ཞི་བ་མྱ་ངན་ལས་འདས་པ་ལ་བརྗོད་པ་ཡིན་ནོ། ཞེས་
བཀའ་སྩལ།
བསྟན་དོན། དམ་པའི་ཆོས་ལ་དགའ་བས་འཇུག་པ་ན། དེ་ཡི་སེམས་དྭངས་བ་སྟེ་དྲི་མས་མ་
གོས་པར་ལུས་བདེ་ཞིང་སེམས་དགའ་བས་ཕྱུག་སྟེ་གནས་པར་བྱེད། འཕགས་པ་སྟེ་སོ་སྐྱེའི་ས་
ལས་འདས་པའི་གང་ཟག་གིས་བསྟན་པའི་གདམས་པའམ་ཆོས་ལ་མཁས་པ་སྟེ་རྣམ་དཔྱོད་ཅན་
ཚོས་དགའ་བར་བྱེད་དོ།།
འགྲེལ་པ། སུས་དམ་པའི་ཆོས་ཀྱི་སྙིང་པོ་ལོན་པ་ན་དེ་ལ་བདེ་བ་འོང་ཞིང་སྐྱིད་པར་འགྱུར་
ཞེས་པ་ནི། སངས་རྒྱས་ཀྱི་ཆོས་ཀྱི་རྗེས་སུ་ཚུལ་བཞིན་དུ་ཞུགས་ཏེ་ཉམས་སུ་བླངས་པ་ན་དེ་ལ་
བདེ་བ་འཐོབ་པར་འགྱུར། བཏུང་བ་ཞེས་པ་ནི་འདིར་དམ་པའི་ཆོས་བཏུང་བ་སྟེ་སངས་རྒྱས་ཀྱི་
ཆོས་ཀྱི་བསླབ་བྱ་རང་གི་མི་ཚེའི་ནང་ཉམས་སུ་ལེན་པ་ལ་འཇུག་གོ །འཕགས་པ་ཞེས་བྱ་
ཐོག་མར་རིགས་ཀྱི་དོན་ལ་འཇུག་ནའང༌། དོན་ལ་ཉོན་མོངས་པའི་དགྲ་བཅོམ་སྟེ་སོ་སྐྱེའི་ས་ལས་
འདས་པའམ་འཕགས་པས་ནའོ། །སངས་རྒྱས་པའི་ཆོས་ཀྱི་ནང༌། དེས་ཀུན་སྤྱོད་དམ་གཤིས་རྒྱུད་
དུལ་བའམ་བཟང་བའི་སྐྱེ་བོ་སྟེ། སངས་རྒྱས་དང་དགྲ་བཅོམ་པ་ལྟ་བུར་འཇུག་གོ།
མཁས་པས་རང་ཉིད་འདུལ།།
༦ (༥) དགེ་ཚུལ་མཁས་པའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། དགེ་ཚུལ་མཁས་པ་
ལ་ཚིགས་སུ་བཅད་པ་འདི་གསུངས་སོ།།
ཡུར་བ་བྱེད་པ་རྣམས་ཀྱིས་ཆུ་འདྲེན་ཅིང༌༎
མདའ་མཁན་རྣམས་ཀྱིས་སྨྱུག་མ་བསྲང་བར་བྱེད།།
ཤིང་མཁན་རྣམས་ཀྱིས་ཤིང་ནི་འདྲོངས་པ་སྟེ༎
མཁས་པ་རྣམས་ནི་བདག་ཉིད་འདུལ་བར་མཛད།།
གླེང་གཞི། དགེ་ཚུལ་མཁས་པ་ནི་མཉན་ཡོད་ཀྱི་ཕྱུག་བདག་ཅིག་གི་བུ་ཡིན་ཅིང་། ལོ་ངོ་བདུན་ལ་
སོན་པའི་ཚེ་རབ་ཏུ་བྱུང་། རབ་ཏུ་བྱུང་ནས་ཉིན་བརྒྱད་སོང་བ་ན། ཚེ་དང་ལྡན་པ་ཤཱ་རིའི་བུའི་རྗེས
སུ་འབྲངས་ནས་བསོད་སྙོམས་སློང་བར་བསྐྱོད་པའི་སྐབས་ཤིག་ལ་ཞིང་པ་འགས་ཡུར་བ་བྲུས་
ཏེ་ཞིང་ནང་ཆུ་འདྲེན་པ་མཐོང་མ་ཐག་ཤཱ་རིའི་བུ་ལ། ཆུ་ལ་སེམས་མེད་པས་ཇི་ལྟར་འདོད་འདོད་
ལྟར་འདྲེན་ནུས་སམ་ཞེས་དྲིས། ཤཱ་རིའི་བུས། ནུས་སོ། །གང་དུ་འདོད་པ་ལྟར་དེ་ལ་འདྲེན་ནུས་
སོ་ཞེས་ལན་གནང་སྟེ། མུ་མཐུད་ལམ་དུ་ཞུགས། ཡང་མདའ་མཁན་འགས་མེ་དྲོད་ལ་བརྟེན་ནས་
སྨྱུག་མདའ་བསྲང་བའམ་དྲང་པོར་བྱེད་པ་མཐོང༌། དེ་བཞིན་ཤིང་མཁན་འགས་ཤིང་གཏུབས་ཏེ་
སོག་ལེས་བཞོགས་ནས་ཤིང་རྟ་འཁོར་ལོ་སོགས་བཟོ་རྒྱུར་འཆར་བཀོད་བྱེད་པ་མཐོང༌། དེས་ན་
དགེ་ཚུལ་མཁས་པའི་སེམས་ནང༌། ཅི་སྟེ་སེམས་མེད་ཆུ་ལ་ལམ་བསྟན་ནས་གང་དུའང་འཁྲིད་ཐུབ་
ན༑ སེམས་མེད་སྨྱུག་མ་འཁྱོག་པོ་དྲང་པོར་བྱེད་ནུས་ན། སེམས་མེད་ཤིང་ལས་ཕན་ཐོགས་ཆེ་
བའི་དངོས་པོ་བཟོ་ཐུབ་ན། བདག་སེམས་དང་ལྡན་པ་ཞིག་གིས་རང་སེམས་འདུལ་རྒྱུ་དང་ཞི་ལྷག་
གི་ཏིང་ངེ་འཛིན་སྒྲུབ་རྒྱུ་ཅིའི་ཕྱིར་མི་ནུས་སམ་སྙམ།
དེ་ནས་ཚེ་དང་ལྡན་པ་ཤཱ་རིའི་བུ་ལ་བཀའ་གྲོལ་ཞུས་ཏེ་དགོན་པའི་རང་ཤག་ཏུ་ཕྱིར་ལོག་སྟེ་
རང་གི་ཕུང་པོ་དམིགས་པར་བཟུང་ནས་སྒོམ་སྒྲུབ་ཉམས་ལེན་ལ་རྩེ་གཅིག་ཏུ་འབུངས། ལྷའི་དབང་
པོ་བརྒྱ་བྱིན་དང་ལྷ་རྣམས་ཀྱིས་དགོན་པའི་ཁྱམས་ར་སོགས་ཀྱི་ཁོར་ཡུག་ནང་སྒྲ་སོགས་ཀྱི་བར་
ཆད་ཞི་བར་བྱས་ཏེ་ཁོ་པའི་སྒོམ་སྒྲུབ་ཉམས་ལེན་ཐད་རོགས་རམ་བགྱིས་པ་དང༌། ཉིན་དེའི་གུང་
ཚིགས་ཀྱི་སྔ་རོལ་དེ་མ་ཐག་ཏུ་དགེ་ཚུལ་མཁས་པ་ལ་ཕྱིར་མི་འོང་ཞུགས་པའི་གནས་ཐོབ་བོ།།
དེའི་ཚེ་ཚེ་དང་ལྡན་པ་ཤཱ་རིའི་བུས་དགེ་ཚུལ་མཁས་པ་ལ་ཟས་འདྲེན་དུ་འོང༌། དགེ་ཚུལ་
མཁས་པར་ཕྱིར་མི་འོང་བའི་འབྲས་སུ་ཐོབ་པ་དང་སླར་མུ་མཐུད་སྒོམ་སྒྲུབ་ཉམས་ལེན་ལ་གཞོལ་
ན་མི་རིང་བར་དགྲ་བཅོམ་པའི་གོ་འཕང་འཐོབ་རྒྱུ་ཡིན་པ་བཅོམ་ལྡན་འདས་ཀྱིས་གཟིགས་ཏེ། ཤཱ་
རིའི་བུ་དགེ་ཚུལ་མཁས་པའི་གཟིམ་ཤག་ཏུ་འགྲོ་བ་འགོག་རྒྱུ་ཐུགས་ཐག་བཅད་པ་དང༌། སྒོའི་
འགྲམ་དུ་ཕེབས་ནས་ཤཱ་རིའི་བུར་དྲི་བ་འགའ་དྲིས་ཀྱིན་བཞུགས་པས་དེ་མུར་དགེ་ཚུལ་མཁས་པ་
ལ་དགྲ་བཅོམ་པའི་གོ་འཕང་ཐོབ་ཅིང༌། མདོར་ན། དགེ་ཚུལ་མཁས་པ་རབ་ཏུ་བྱུང་བའི་རྗེས་ཉིན་
བརྒྱད་པ་དེར་དགྲ་བཅོམ་པའི་གོ་འཕང་ཐོབ་བོ།།
དེ་དང་འབྲེལ་ནས་བཅོམ་ལྡན་འདས་ཀྱིས་དགེ་འདུན་རྣམས་ལ། རང་ངོས་ནས་ཆོས་ཀྱི་
ཉམས་ལེན་ལ་ཚུལ་བཞིན་དུ་ཞུགས་ན། ཐ་ན་བརྒྱ་བྱིན་དང་ལྷ་རྣམས་ཀྱིས་ཀྱང་སྲུང་སྐྱོབ་དང་
གྲོགས་བྱེད་དོ། །ངས་ཀྱང་ཉན་ཐོས་ཤཱ་རིའི་བུ་ནང་དུ་མ་བཏང་བར་སྒོ་རྩར་ཉར་བས་དགེ་ཚུལ་
མཁས་པར་བར་ཆད་མ་ཕྲད། ཞིང་པས་ཡུར་བ་བྲུས་ཏེ་ཞིང་ཆུ་འདྲེན་པ་དང༌། མདའ་མཁན་གྱི་
སྨྱུག་མ་དྲང་པོ་བྱས་ཏེ་མདའ་བཟོ་བ། ཤིང་མཁན་གྱིས་ཤིང་ལས་འཁོར་ལོ་བཟོ་བ་མཐོང་བས་
རྐྱེན་པས། དགེ་ཚུལ་མཁས་པའི་སེམས་འདུལ་བ་དང་ཆོས་ཉམས་སུ་ལེན་པ་ལ་འབད་དེ། མཐར་
དགྲ་བཅོམ་པར་གྱུར་ཏོ༎
བསྟན་དོན། ཞིང་པས་རང་གི་ལག་རྩལ་ལ་བརྟེན་ནས་གང་དུ་ཞིང་ཆུ་འདྲེན་འདོད་པར་དེར་
ཡུར་བ་བྲུས་ཏེ་ཞིང་ཆུ་འདྲེན་པར་བྱེད། མདའ་མཁན་གྱིས་རང་གི་ལག་རྩལ་ལ་བརྟེན་ནས་སྨྱུག་
མ་འཁྱོག་པོ་སོགས་དྲང་པོར་བྱས་ཏེ་མདའ་མོ་བཟོ། ཤིང་མཁན་གྱིས་རང་གི་ལག་རྩལ་ལ་བརྟེན་
ནས་ཤིང་དུམ་སྤྱད་དེ་རང་གི་དགོས་མཁོ་ལ་གཞིགས་ཏེ་ཅ་དངོས་བཟོ་བར་བྱེད། དེ་བཞིན་དུ་
མཁས་པའམ་རྣམ་དཔྱོད་ཅན་གྱིས་རང་གི་འདོད་པ་ལ་གཉེན་པོ་བསྟེན་ནས་སེམས་འདུལ་བ་ལ་རྩེ་
གཅིག་ཏུ་འབད་དོ༎
འགྲེལ་པ། ཚིགས་སུ་བཅད་པ་འདིའི་ནང་ཞིང་པ་དང༌། མདའ་མཁན། ཤིང་མཁན་བཅས་
རང་རང་གི་ལས་ལ་རྩལ་ལག་རྫོགས་ཏེ། ཞིང་ཆུ་འདྲེན་པ་དང༌། མདའ་མོ་བཟོ་བ། ཤིང་ལས་
དགོས་མཁོའི་ཅ་དངོས་བཟོ་བ་ལ་ཤིན་ཏུ་མཁས་ཀྱང་། མཁས་པས་རང་གི་སེམས་འདུལ་བར་
བྱེད་ཅིང་། དེ་ནི་ལུས་ཀྱི་རྩལ་གསུམ་པོ་འདི་དག་ལས་ལྡབ་འགྱུར་གྱི་དཀའ་ཚེགས་ཆེ་བའོ།།
མཁས་པ་རི་ལྟར་བརྟན།།
༦ (༦) ཚེ་དང་ལྡན་པ་མིའུ་ཐུང་བཟང་ལྡན་གྱི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཚེ་དང་ལྡན་པ་མིའུ་
ཐུང་བཟང་ལྡན་ལ་ཚིགས་སུ་བཅད་པ་འདི་གསུངས་སོ།།
ཇི་ལྟར་དུམ་བུ་གཅིག་པའི་བྲག །རླུང་གིས་གཡོ་བར་མི་བྱེད་པ།།
དེ་བཞིན་བསྟོད་དང་སྨད་པ་ལ། །མཁས་པ་རྣམས་ནི་གཡོ་བ་མེད།།
གླེང་གཞི། བཟང་ལྡན་ནི་རྒྱལ་བྱེད་ཚལ་གྱི་དགོན་པའི་དགེ་འདུན་ཞིག་ཡིན་ཅིང༌། གཟུགས་ཐུང་
བས་ཀུན་གྱི་མིག་སྔར་མིའུ་ཐུང་ཞེས་གྲགས། ཁོ་པ་རང་གཤིས་བཟང་བས། ཐ་ན་དགེ་འདུན་ལོ་
ཆུང་ཚོས་ཀྱང་རྟག་ཏུ་ཁོ་པའི་སྣའམ་རྣ་འཐེན་པ། ཡང་ན་མགོ་ལ་བྱིལ་བྱིལ་བྱས་ཏེ་སྙད་བརྐོ་ཞིང་།
ཡང་ཁོང་ཚོས་བཟང་ལྡན་གྱི་རྩར་འོངས་ནས། ཨ་ཁུ། བདེ་པོ་ཡིན་ནམ། འདིར་གྲྭ་པ་བྱས་ནས་
སྐྱིད་པོ་འདུག་གམ་ཉོབ་ཀྱི་འདུག་ཅེས་ཡང་ནས་ཡང་དུ་ཀུ་རེ་རྩེ་གི་ཡོད། འོན་ཀྱང་མིའུ་ཐུང་བཟང་
ལྡན་གྱིས་ཁོང་ཁྲོས་ཏེ་ཁོང་ཚོར་འཁོན་ལན་རྩ་བ་ནས་སློག་གི་མེད་ལ་ཚིག་རྩུབ་ཀྱང་རྩ་བ་ནས་
ཤོད་ཀྱི་མེད། མདོར་ན། ཁོ་པའི་སེམས་ནང་ཞེ་སྡང་གི་བསམ་པ་རྩ་བ་ནས་སྐྱེ་མྱོང་མེད།
བཟང་ལྡན་གྱི་བཟོད་སེམས་སྐོར་གླེང་སྐབས། བཅོམ་ལྡན་འདས་ཀྱིས། དགྲ་བཅོམ་པ་
ཞིག་ལ་ཁོང་ནམ་ཡང་ཁྲོ་བ་མེད་ཅིང༌། གཞན་ལ་ཚིག་རྩུབ་སྨྲ་བའམ་ཀུན་ནས་མནར་སེམས་པའི་
ཀུན་སློང་མེད། དེ་ལྟའི་སྐྱེ་བོ་ནི་རི་རྒྱལ་ལྟར་ལྷིང་ཞིང་། རི་རྒྱལ་ལ་གཡོ་བ་མེད་པ་ལྟར། དགྲ་
བཅོམ་པའང་གཞན་གྱིས་བསྟོད་པས་དགའ་བར་མི་འགྱུར་ལ་སྨད་པས་མི་དགར་མི་འགྱུར་རོ། །
ཞེས་གསུངས།
བསྟན་དོན། མཁས་པ་རྣམས་ལ་བསྟོད་པ་དང་སྨོད་པས་གཡོ་བར་མི་བྱེད་ཅིང༌། སེམས་
ཀློང་ཡངས་པས་བག་མི་ཚ་བར་གནས་སོ། །མཁས་པ་རྣམས་རླུང་གིས་གཡོ་མི་ནུས་པའི་ཕ་བོང་
ལྟར་རྐྱེན་གང་གིས་ཀྱང་འཁྲུག་པར་མི་ནུས་སོ།།
འགྲེལ་པ། བསྟོད་པ་དང་སྨོད་པས་གང་ཟག་ཕལ་པ་རྣམས་ཀྱི་སེམས་གཡོ་བ་སྟེ་འཁྲུག་པར་
བྱེད་ཅིང་། སྡུག་པོ་བྱུང་ན་སེམས་ཞུམ་པ་དང༌། ཡག་པོ་བྱུང་ན་དགའ་བར་འགྱུར། འོན་ཏེ་མཁས་པ་
རྣམས་ལ་རྐྱེན་ངན་གང་ཕྲད་ཀྱང་སེམས་ཞུམ་པའམ་གཡོ་བར་མི་བྱེད་དོ། །དེས་ན་སྤྱིར་མི་རྣམས་
ཀྱི་སེམས་འཁྲུག་པར་བྱེད་པའི་(འཇིག་རྟེན་པའི་) ཆོས་སམ་བར་ཆད་ལ་བརྒྱད་བཤད་པ་ནི།
རྙེད་དང་མ་རྙེད་བདེ་དང་མི་བདེ་བཞི། །
སྙན་དང་མི་སྙན་བསྟོད་དང་མ་བསྟོད་བཞི། །
དེ་ལ་འཇིག་རྟེན་ཆོས་བརྒྱད་ཟེར་བ་ཡིན། །ཞེས་གསུངས་པའོ།།
འདི་དག་ལ་འཇིག་རྟེན་པའི་ཆོས་བརྒྱད་ཟེར་ཞིང༌། སྐྱེ་བོ་ཕལ་པ་རྣམས་དེ་དག་གིས་གཡོ་བར
བྱེད། མཁས་པ་རྣམས་ནི་དེ་ལས་ལྡོག་པའོ། །དེ་ཅིའི་ཕྱིར་ཞེ་ན། མཁས་པས་འཇིག་རྟེན་གྱི་གནས་
ལུགས་ཏེ་འགྱུར་བའི་རང་བཞིན་རྟོགས་པས་དེ་ལ་གདོང་ལེན་བྱ་ཐབས་བྱེད། ཚིགས་བཅད་འདིའི་
ནང་སེམས་ཀྱི་བརྟན་ཆ་ནི་རླུང་གིས་གཡོ་བར་མི་ནུས་པའི་བྲག་རྡོར་དཔེར་བྱས་ཏེ། མཁས་པའི་
བློ་གྲོས་དང་བརྟན་ཅིང་རླིང་བའི་བསམ་པ་ནི་ཆོས་བརྒྱད་ཀྱི་ཐོག་ནས་མདོར་བསྟན་ནོ།།
མཁས་པས་ཚུལ་དེ་ཤེས་ནས་ནི། །ལེགས་དང་ཉེས་པ་གང་ཡིན་ཀྱང༌༎
དེ་ཡིས་བསམ་པ་མ་བསླད་པར། །འགྱུར་བའི་ཆོས་ལ་ལེགས་པར་རྟོག །
མཁས་པས་རྐྱེན་དེ་དག་ལ་བསམས་ནས་འགྱུར་བའི་ཆོས་ཅན་དུ་རྟོགས་ཏེ། དེའི་གཞན་དབང་
དུ་མི་གཏོང༌། དེ་ཡང་མི་རྟག་པའི་རང་བཞིན་ངོས་ཟིན་པས་སེམས་ཞི་བར་གནས་པ་ལ་གྲོགས་
བྱེད་དོ༎
དམིགས་བསལ་མཆན། དགྲ་བཅོམ་པ་མིའུ་ཐུང་བཟང་ལྡན་ནི་གཟུགས་སྟོབས་ཆུང་ཡང་
གསུང་ཤིན་ཏུ་སྙན། དགྲ་བཅོམ་པ་ཆེན་པོ་བརྒྱད་ལས་ཁོང་གི་གསུང་ནི་མཆོག་ཏུ་གྱུར། སྐྱེས་ཀྱི་
ནང་ནས་གསུང་གི་སྐྱེས་ནི་མཆོག །ཁོང་གི་གསུང་ནི་བྱ་ཀ་ལ་པིང་ཀའི་སྐད་དཔེར་བྱེད་པའི་བཅོམ་
ལྡན་འདས་ཀྱི་གསུང་གི་རྗེས་སུ་མཐོང༌། ཀ་ལ་པིང་ཀ་ནི་ཧི་མ་ལ་ཡའི་རི་རྒྱུད་དུ་གནས་ཤིང་སྐད་
ཤིན་ཏུ་སྙན་པའི་བྱ་རིགས་ཤིག་སྟེ། བྱ་ཡི་རྒྱལ་པོར་གྲགས་སོ། །མིའུ་ཐུང་ཞེས་པའི་མིང་གི་གཞིར་
གྱུར་པའི་བཟང་ལྡན་གྱི་ལུས་ཤིན་ཏུ་ཆུང་བ་དེ་ནི་ཁོ་པའི་སྔོན་གྱི་ལས་ཀྱི་འབྲས་བུ་ངེས་སོ།།
དགྲ་བཅོམ་པ་བཟང་ལྡན་གྱི་གསུང་ལ་གཟེངས་སུ་བསྟོད་ཅིང་། བཟང་ལྡན་གྱིས་ཞུས་པའི་
མདོ་ལས། སངས་རྒྱས་བཅོམ་ལྡན་འདས་ཀྱིས། མིའུ་ཐུང་བཟང་ལྡན་ནི་སྟོད་སྒུར་ཞིང་ལྟ་སྣང་
ལ་མི་མཛེས་མོད་ཀྱི་སྐྱེས་སྟོབས་བློ་གྲོས་ཡངས་ཤིང་གཤིས་རྒྱུད་བཟང་བ་དང༌། དགེ་འདུན་གྱི་
ཚོགས་ལས་གསུང་ཁྱད་དུ་འཕགས་པས་མཆོག་ཏུ་གྱུར་པའོ་ཞེས་གསུངས་སོ།།
སྨྲས་པ།
གསུང་ནི་ཀ་ལ་པིང་ཀའི་དབྱངས། །སྐྱེ་དགུ་དམ་པའི་ཆོས་སུ་བཀུག །
ལྟ་ན་མི་མཛེས་རིད་གྱུར་ཀྱང༌། །སེམས་བཅོས་སྨན་པས་ནད་པ་བཞིན།།
མཁས་རྣམས་རྟག་ཏུ་བདེ།
༦ (༧) ཀནཱམཱཏཱའི' (Kanamata) སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། བུ་མོ་ཀནཱ་(Kana)
ཡི་མ་ལ་ཚིགས་སུ་བཅད་པ་འདི་གསུངས་སོ།།
ཇི་ལྟར་གཏིང་ཟབ་མཚོ་མོ་ནི། །རྙོག་པ་མེད་ཅིང་རབ་དྭངས་པ།།
དེ་བཞིན་དམ་པའི་ཆོས་ཐོས་ནས། །མཁས་རྣམས་རབ་ཏུ་དྭངས་པར་འགྱུར།།
·གླེང་གཞི། ཀནཱ་མ་ནི་བཅོམ་ལྡན་འདས་ཀྱི་རྗེས་འཇུག་ཁྱིམ་པ་དད་ལྡན་མ་ཞིག་ཡིན་ཅིང༌། རང་
གི་བུ་མོ་ཀནཱ་གྲོང་གཞན་གྱི་སྐྱེས་པ་ཞིག་དང་ལྷན་དུ་གཉེན་སྒྲིག་བྱས། བུ་མོ་ཀནཱ་སྐབས་རེ་ཁྱིམ་
དུ་ཨ་མ་ཐུག་འཕྲད་དུ་ཡོང་ཞིང་། ཐེངས་ཤིག་རང་གི་ཁྱོ་བོས་ཁྱིམ་དུ་ཕྱིར་ཤོག་ཅེས་བརྡ་ལན་
ཞིག་བཏང༌། འོན་ཏེ་ཨ་མས་བུ་མོའི་ཁྱོ་བོར་མངར་ཆ་འགའ་སྐུར་ཆེད་ཉིན་གཅིག་ད་དུང་སྒུགས་
ཤིག་ཅེས་སྨྲས། ཕྱི་ཉིན་དེར་ཨ་མས་མངར་ཆ་འགའ་གྲ་སྒྲིག་བྱས། འོན་ཏེ་དེའི་ཚེ་དགེ་འདུན་
བཞི་ཁོ་མོའི་ཁྱིམ་གྱི་སྒོ་འགྲམ་དུ་བསོད་སྙོམས་ལ་ཕེབས་སྟབས་མངར་ཆ་འགའ་ཕུལ། ཀནཱ་མ་
ཡི་ཁྱིམ་ནས་མངར་ཆ་སྟེར་གྱི་གདའ་ཞེས་དགེ་འདུན་བཞི་པོས་དགེ་འདུན་གཞན་ལ་བཤད་པས་
དགེ་འདུན་དེ་དག་ཀྱང་སྒོ་རྩར་ཕེབས། ཀནཱ་མ་བཅོམ་ལྡན་འདས་ཀྱི་དད་ལྡན་སློབ་མ་པ་ཞིག་ཡིན་
པས་མངར་ཆ་ལྷག་མ་རྣམས་ཀྱང་དགེ་འདུན་རྣམས་ལ་ཕུལ། མཐར་མངར་ཆ་ཚང་མ་རྫོགས་ནས་
བུ་མོའི་ཁྱོ་བོར་སྐུར་རྒྱུ་མ་ལྷག་སྟབས་དེ་ཉིན་བུ་མོ་ཁྱིམ་དུ་ལོག་མ་ཐུབ། བསྐྱར་དུ་ཉིན་གཅིག་
སྒུགས་ཞེས་མངར་གྲ་སྒྲིག་བྱས་ནའང་སླར་དགེ་འདུན་མང་པོ་བསོད་སྙོམས་ཕེབས་ཏེ་ཕུལ་
བས་ཉིན་གཉིས་པ་དེར་ཡང་བུ་མོ་ལོག་མ་ཐུབ། ཉིན་གསུམ་པ་དེར་བུ་མོའི་ཁྱོ་བོས་བརྡ་ལན་
ཐེངས་གསུམ་པ་དེ་བསྐུར་ནས། ཅི་སྟེ་ད་ལན་ཁྱིམ་དུ་ཕྱིར་མ་ལོག་ན་བདག་གིས་ཆུང་མ་གཞན་
ལེན་ནོ་ཞེས་ཁྱོ་བོས་ཐ་ཚིག་ཀྱང་བསྒྲགས།
འོན་ཏེ་དགེ་འདུན་བར་མ་ཆད་པར་ཀནཱ་མའི་ཁྱིམ་དུ་བསོད་སྙོམས་ལ་ཕེབས་པས་བུ་མོ་
ད་དུང་ཁྱོ་བོའི་ཁྱིམ་དུ་ཕྱིར་ལོག་མ་ཐུབ། དེས་ན་བུ་མོ་ཀནཱའི་ཁྱོ་བོས་ཆུང་མ་གཞན་ཞིག་བླངས་
པ་དེར་བརྟེན་བུ་མོས་དགེ་འདུན་རྣམས་ལ་ཁོང་ཁྲོས་ཏེ། རང་གི་མའི་ཁྱིམ་ལས་བཟློག་ཕྱིར་དགེ་
འདུན་རྣམས་ལ་ཁ་རྡུང་དྲག་པོ་བཏང་། བཅོམ་ལྡན་འདས་ཀྱིས་ཚུལ་དེ་མཁྱེན་ནས་ཀནཱ་མའི་ཁྱིམ་
དུ་ཕེབས། བུ་མོས་བཅོམ་ལྡན་འདས་ལ་འབྲས་ཐུག་ཕུལ། ཞལ་ལག་གྲུབ་པའི་རྗེས་བཅོམ་ལྡན་
འདས་ཀྱིས་བུ་མོར། དགེ་འདུན་དག་གིས་གང་བྱིན་པ་འབའ་ཞིག་བླངས་སམ་ཡང་མ་བྱིན་པར་
བླངས་སམ་ཞེས་བཀའ་གནང་པས། བུ་མོས། དགེ་འདུན་རྣམས་ཀྱིས་གང་བྱིན་པ་འབའ་ཞིག་
བླངས་སོ་ཞེས་ཞུས་ཏེ། རང་གིས་ནོངས་པ་ཅི་བྱས་ར་འཕྲོད་ནས་མཐོལ་བཤགས་བགྱིས་ཏེ་
བཅོམ་ལྡན་འདས་ལ་གུས་ཕྱག་ཕུལ། དེ་ནས་བཅོམ་ལྡན་འདས་ཀྱིས་ཆོས་བསྟན་པ་དང་བུ་མོ་
ཀནཱ་ལ་རྒྱུན་ཞུགས་ཀྱི་འབྲས་བུ་ཐོབ་བོ།༎
དེ་རྗེས་བཅོམ་ལྡན་འདས་ཕྱིར་རང་དགོན་དུ་ཕེབས་པའི་ཚེ་ཕེབས་ལམ་དུ་ཡུལ་ཀོ་ས་ལའི་
རྒྱལ་པོ་གསལ་རྒྱལ་དང་ཕྲད་དེ། བུ་མོའི་སྐོར་དང་ཁོ་མོས་དགེ་འདུན་རྣམས་ལ་ཞེ་སྡང་བའི་སྐོར་
གསུངས་པ་ལ། རྒྱལ་པོ་གསལ་རྒྱལ་གྱིས། ཁྱེད་ཀྱིས་བུ་མོར་ཆོས་བསྟན་ནས་གནས་ལུགས་
མཐོང་དུ་འཇུག་ཐུབ་ལགས་སམ་ཞེས་ཞུས་པས། བཅོམ་ལྡན་འདས་ཀྱིས། ངས་བུ་མོར་ཆོས་
བསྟན་ནས་སྐྱེ་བ་ཕྱི་མའང་ཕྱུག་ཏུ་བཏང་ངོ་ཞེས་བཀའ་སྩལ་པས། རྒྱལ་པོས། ཚེ་འདི་ལ་བུ་མོའི་
མི་ཚེ་ཕྱུག་ཏུ་བདག་གི་གཏོང་ངོ་ཞེས་བཅོམ་ལྡན་འདས་ཀྱི་སྐུ་མདུན་དུ་དམ་བཅས། དེ་ནས་རྒྱལ་
པོས་བློན་པོ་མངགས་ཏེ་བུ་མོ་བསུ་བར་བཏང༌། བུ་མོ་རྒྱལ་པོའི་ཕོ་བྲང་ནང་སླེབས་པ་དང༌། རྒྱལ་
པོས། བདག་གི་བུ་མོ་ཀནཱ་ལ་སུས་ལྟ་རྟོག་ལེགས་པོ་བྱེད་ཐུབ་ཀྱང་དེ་ལ་སྟེར་རོ་ཞེས་གསལ་
བསྒྲགས་བྱས། བློན་པོ་ཞིག་གིས་བདག་གིས་བུ་ཚབ་ཏུ་ཉར་ནས་གཅེས་སྐྱོང་བྱས་ཏེ། རྒྱུ་ནོར་
ཐམས་ཅད་ཁོ་མོར་སྤྲོད་དོ་ཞེས་ཞུས་པ་དང༌། ཡང་བུ་མོར། ཁྱོད་ཀྱིས་འདོད་པ་ལྟར་བསོད་སྙོམས་
འབུལ་རྒྱུ་དང་སྦྱིན་པ་གཏོང་རྒྱུར་བདག་གིས་དགག་བྱ་རྩ་བ་ནས་མེད་དོ་ཞེས་བཤད། དེས་ན་བུ་
མོས་ཉིན་ལྟར་གྲོང་ཁྱེར་གྱི་ཕྱོགས་བཞིའི་དགེ་འདུན་རྣམས་ལ་བསོད་སྙོམས་ཕུལ། བུ་མོས་དགེ་
འདུན་ལ་བསྙེན་བཀུར་དང་དབུལ་པོར་སྦྱིན་པ་བཏང་སྐོར་སངས་རྒྱས་ཀྱི་སྙན་དུ་གསོལ་བ་དང༌།
བཅོམ་ལྡན་འདས་ཀྱིས། དགེ་སློང་དག །བུ་མོ་ཀནཱའི་སེམས་དྲི་མས་སྦགས་པ་དེ་ངས་ཆོས་བསྟན་
ནས་གཙང་བར་བྱས་སོ་ཞེས་བཀའ་སྩལ་ཏོ།
བསྟན་དོན། ཇི་ལྟར་ཟབ་པའི་རྒྱ་མཚོ་ཞི་བར་གནས་ཤིང་མི་འཁྱོམ་པ་ལྟར། མཁས་པའམ་
རྣམ་དཔྱོད་ཅན་ཚོས་བཅོམ་ལྡན་འདས་ཀྱི་ཆོས་ཉན་པ་ལ་བརྟེན་ནས་དངོས་པོའི་གནས་ལུགས་
མཐོང་སྟེ་སེམས་རྒྱུད་མ་འཁྲུགས་པར་ཞི་བར་གནས་སོ།།
འགྲེལ་པ། ཚིགས་སུ་བཅད་པ་འདིའི་ནང༌། བཅོམ་ལྡན་འདས་ཀྱི་ཆོས་ཐོས་པ་ལ་བརྟེན་
ནས་སེམས་དྲི་མ་དང་བྲལ་བའི་ཆ་དེ་ནི་རྒྱ་མཚོའི་ནང་གི་ཆུ་འདམ་གྱི་དྲི་མས་མ་གོས་པར་གཙང་
མར་གནས་པ་དང་མཚུངས་སོ། །དེ་ལས་ལྡོག་སྟེ། སངས་རྒྱས་ཀྱི་ཆོས་ཉན་པའི་སྐལ་བ་མ་ཐོབ་
པའི་སྐྱེ་བོ་ཕལ་པ་རྣམས་ཀྱི་སེམས་དྲི་མས་གོས་ཏེ་འཁྲུགས་ནས་ཞི་བར་མི་གནས་སོ།།
མཁས་རྣམས་ཞི་བར་གནས།
༦ (༨) དགེ་འདུན་ལྔ་བརྒྱའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། དགེ་འདུན་གྱི་ཚོགས་
ཤིག་ལ་ཚིགས་སུ་བཅད་པ་འདི་གསུངས་སོ།།
སྐྱེས་བུ་དམ་པ་གནས་སྐབས་ཀུན་ལ་འཇུག །
དྲང་སྲོང་འདོད་པ་འདོད་པའི་གཏམ་མི་གསུངས༎
བདེ་བས་དགའ་འམ་འོན་ཏེ་སྡུག་བསྔལ་གྱིས། །
མཁས་པ་རྣམས་ལ་མཐོ་དམན་མཐོང་མི་འགྱུར༎
གླེང་གཞི། བིརཇ་(Veranja) ཞེས་པའི་ཡུལ་གྱི་བྲམ་ཟེ་ཆེ་གེ་མོ་ཞིག་གིས་གསོལ་བ་བཏབ་པ་
བཞིན། བཅོམ་ལྡན་འདས་སྐབས་ཤིག་ལ་ཡུལ་དེར་ཕེབས་ནས་དགེ་འདུན་རྣམས་དང་ལྷན་ཅིག་
ཏུ་བཞུགས་སོ། །དེར་བཞུགས་པའི་རིང་བྲམ་ཟེ་དེས་བཅོམ་ལྡན་འདས་དང་དགེ་འདུན་རྣམས་ལ་
བསྙེན་བཀུར་ཞུ་མ་ཐུབ་པ་ལ་བརྟེན་བིརཇའི་ཡུལ་མི་རྣམས་ལ་མུ་གེ་བྱུང་ནས། དགེ་འདུན་རྣམས་
ལ་བསོད་སྙོམས་ཉུང་ཉུང་ལས་ཕུལ་མ་ཐུབ། དཀའ་སྡུག་དེ་ལྟར་ནའང་དགེ་འདུན་རྣམས་ཀྱིས་སྙིང་
སྟོབས་ཆེར་བསྐྱེད་དེ་ཉིན་ལྟར་ཚོང་པ་རྣམས་ཀྱིས་ཕུལ་བའི་འབྲུ་རིགས་སྐམ་རྙིད་ཐེབས་པ་ཉུང་
ངུ་ལས་མ་ཐོབ་ནའང་ཆོག་ཤེས་ནས་བཞུགས་སོ། །བིརཇའི་བྲམ་ཟེ་དེས་བརྡ་ལན་ཕུལ་བ་དང༌།
དབྱར་གནས་གྲུབ་པའི་རྗེས་བཅོམ་ལྡན་འདས་དགེ་འདུན་རྣམས་དང་ལྷན་དུ་རྒྱལ་བྱེད་ཚལ་གྱི་
དགོན་དུ་ཕྱིར་ཕེབས། མཉན་ཡོད་ཀྱི་ཡུལ་མི་ཚོས་བཅོམ་ལྡན་འཁོར་བཅས་ཕྱིར་ཕེབས་པར་བསུ་
བ་ཞུས་ཏེ་ཞལ་ཟས་སྣ་ཚོགས་བཏེགས།
དགེ་འདུན་རྣམས་དང་ལྷན་དུ་ཡོད་པའི་མི་སྡེ་ཞིག་གིས་རྔམ་སེམས་ཆེན་པོས་དགེ་འདུན་
གྱི་ཟས་ལྷག་མཆིས་སོ་ཅོག་ཚོད་མེད་ཟས་ཏེ་ཉལ་བར་བསྐྱོད། གཉིད་སད་པ་དང་སྐད་ཆེན་པོས་
གླུ་ལེན་བྲོ་འཁྲབ་སྟེ་དགེ་འདུན་རྣམས་ཀྱི་ཡིད་བསུན་དུ་བཅུག །ཉིན་དེའི་ཕྱི་དྲོ་བཅོམ་ལྡན་འདས་
དགེ་འདུན་འདུས་ཚོགས་སུ་ཞབས་ཀྱིས་བཅགས་པའི་ཚེ། དགེ་འདུན་རྣམས་ཀྱིས་མི་སྡེ་དག་གི་
ངན་སྤྱོད་སྐོར་སྙན་དུ་གསོལ་ཏེ། ཡུལ་ཝ་རན་ཇཱར་མུ་གེ་བྱུང་ནས་ངེད་ཅག་དཀའ་ངལ་གྱི་གནས་
སུ་ལྷུང་བའི་སྐབས་ད་ཆ་ཟས་ལྷག་ལ་བརྟེན་ནས་འཚོ་བའི་མི་འདི་དག་ཅུང་ཡ་རབས་ཤིང་ཀུན་
སྤྱོད་གཙང༌། འོན་ཏེ་འདིར་ཁོང་ཚོར་ཟས་སྤུས་ལེགས་ཤིང་གྱ་ནོམ་པ་ཐོབ་པས་སྐད་ཆེན་པོས་
གང་སར་གླུ་ལེན་བྲོ་འཁྲབ་ནས་སུན་གཙེར་ཆེན་པོ་བཟོ་བཞིན་འདུག །འོན་ཏེ་དགེ་འདུན་རྣམས་
ཀྱིས་ད་དུང་ཡུལ་ཝ་རན་ཇཱར་འདུག་པ་ལྟར་སྤྱོད་པ་ལ་གནས་བཞིན་གདའ་ཞེས་ཞུས།
དེ་ལ་བཅོམ་ལྡན་འདས་ཀྱིས། རྐྱེན་ངན་ཐོག་ཏུ་བབ་པའི་ཚེ་སྡུག་བསྔལ་གྱིས་ཡོངས་སུ་
མནར་ཏེ་སེམས་ཞུམ་པ་དང༌། རྐྱེན་བཟང་པོ་ཞིག་འཕྲད་པའི་ཚེ་སེམས་རབ་ཏུ་དགའ་ནས་ཁེངས་
དྲེགས་ཀྱིས་གཟེངས་མཐོ་བར་བྱེད་པ་ནི་བླུན་པོ་རྣམས་ཀྱི་གཤིས་སོ། །ཞེས་བཀའ་སྩལ་ཏོ།།
བསྟན་དོན། སྐྱེ་བོ་དམ་པ་དང་མཁས་པ་རྣམས་ཀྱིས་འཇིག་རྟེན་པའི་ལོངས་སྤྱོད་ལ་སོགས་
པའི་ཟག་བཅས་ཀྱི་དངོས་པོ་ཅི་མཆིས་པ་ལ་ཆགས་ཤིང་ཞེན་པར་མི་བྱེད། སེམས་དུལ་བ་དག་
གིས་རང་ག་བའི་དངོས་པོ་དང༌། དཔལ་འབྱོར། དབང་པོའི་བདེ་བ་སོགས་འཇིག་རྟེན་གྱི་ནོར་ལ་
ཆགས་སེམས་ཀྱིས་གཏམ་འཆལ་མི་སྨྲ། ལེགས་ཉེས་ཅི་བྱུང་རུང་རྟག་ཏུ་སེམས་བག་ཕེབས་པོར་
གནས་ཏེ་བདེ་སྡུག་གི་མཐའ་གཉིས་སུ་མི་ལྷུང་བར་བྱེད་དོ།།
འགྲེལ་པ། བདེ་བ་དང་སྡུག་བསྔལ་ནི་ལྡོགས་ཕྱོགས་ཡིན་ཅིང༌། ལུས་ཅན་ཀུན་ལ་ཕན་
གནོད་འདྲེན་བྱེད་ཀྱི་རྐྱེན་སྟོབས་ཆེ་ཤོས་དེ་ཡིན། དེ་ཡང་བཟོད་ཤིན་ཏུ་སླ་བ་ནི་བདེ་བ་དང༌།
བཟོད་དཀའ་བ་ནི་སྡུག་བསྔལ་ལོ། །འཇིག་རྟེན་རང་ག་བའི་བདེ་བ་ནི་རང་གི་འདོད་པ་ཚིམས་པ་
ལས་རྙེད་ཅིང༌། ཇི་ཙམ་གྱིས་འདོད་པའི་དངོས་པོ་རྙེད་པ་དེའི་ཚོད་ཀྱིས་འདོད་པ་འཕེལ་ནས་བདེ་
བའི་རིགས་གཞན་ཞིག་གི་རྗེས་སུ་སྙེག་པར་བྱེད། དེས་ན་ངོམས་པ་མེད་པ་ནི་ང་ཚོའི་རང་ཤེད་
དམ་རང་གཅེས་འཛིན་འདིའོ། །སྤྱིའི་ཆ་ནས་མི་རྣམས་ཀྱིས་དབང་པོའི་བདེ་བ་ཉིད་བླ་ན་མེད་པའི་
བདེ་བར་འཛིན། དེ་ལྟའི་དབང་པོའི་བདེ་བར་རེ་བ་དང༌། འདོད་པ་ཚིམས་པ། དྲན་གསོ་བ་བཅས་
ལ་སྐད་ཅིག་གི་བདེ་བ་ལྡན་ཞིང་། དབང་པོའི་བདེ་བར་ཆགས་པའི་གང་ཟག་གིས་བདེ་བ་དེ་ཉིད་
སྙིང་པོ་ལྟ་བུར་མཐོང་ནའང་། དེ་དག་ནི་འཁྲུལ་སྣང་དང་གནས་སྐབས་ཙམ་མོ།།
དོན་དམ་པའི་བདེ་བ་ནི་སེམས་ནང་འབྱུང་ཞིང༌། དེ་ནི་རྒྱུ་ནོར་དང༌། དབང་ཐང་། གྲགས་པ་
སོགས་ཀྱི་ཆ་ནས་འགྲེལ་བརྗོད་མི་ཐུབ།
མཁས་རྣམས་ཡང་དག་འཚོ།
༦ (༩) ཚེ་དང་ལྡན་པ་དྷམྨིཀའི་སྒྲུང་། (Dhammika)
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཚེ་དང་ལྡན་པ་
དྷམྨིཀ་ལ་ཚིགས་སུ་བཅད་པ་འདི་གསུངས་སོ།།
བདག་སླད་མ་ཡིན་གཞན་གྱི་སླད་དུ་མིན།།བུ་ནི་མི་འདོད་ནོར་མིན་ཡུལ་འཁོར་མིན༎
ཆོས་མ་ཡིན་པས་རང་འབྱོར་མི་འདོད་པ། །དེ་ནི་ཚུལ་ལྡན་ཤེས་ལྡན་ཆོས་ལྡན་འགྱུར།།
གླེང་གཞི། དྷམྨིཀ་ནི་རང་གི་ཆུང་མ་དང་ལྷན་དུ་ཡུལ་མཉན་ཡོད་དུ་འདུག་ཅིང༌། ཉིན་ཞིག་ཁོ་པས་
ཆུང་མ་ལ། ང་གྲྭ་པ་བྱེད་པར་འདོད་ཅེས་བཤད་པས། ཆུང་མས། ངེད་གཉིས་ཀྱི་ཕྲུ་གུ་མ་བཙས་
བར་དུ་སྒུགས་རོགས་ཞེས་རེ་འབོད་བྱས། ཕྲུ་གུ་བཙས་པ་དང་། ཡང་ཁོ་པས་གྲྭ་པ་བྱེད་དུ་གཏོང་
རོགས་ཞེས་ཞུ་བ་འཐེན་པས། ཆུང་མས། ཕྲུ་གུ་གོམ་པ་སྤོ་མ་ཐུབ་བར་སྒུགས་རོགས་ཞེས་བཤད།
དེ་ནས་དྷམྨིཀའི་བསམ་པར། བདག་གྲྭ་པ་བྱ་རྒྱུར་ཆུང་མའི་མོས་མཐུན་བསྒུགས་ན་དོན་མེད་དུ་
འགྱུར་ཉེན་འདུག །དེ་ལས་རང་གི་ཐར་པ་རང་གིས་སྒྲུབ་པར་བྱའོ་སྙམ་སྟེ། ཁྱིམ་བློས་བཏང་སྟེ་
རབ་ཏུ་བྱུང་ངོ༌། །དེ་ནས་སངས་རྒྱས་ཀྱི་དྲུང་ནས་སྒོམ་ཐབས་ཤིག་ཞུས་ཏེ། རྩེ་གཅིག་ཏུ་སྒོམ་སྒྲུབ་
ཉམས་ལེན་ལ་གཞོལ་བས་མི་རིང་བར་དགྲ་བཅོམ་པའི་གོ་འཕང་ཐོབ་བོ།།
ལོ་ཤས་རྗེས་ཁོ་པས་རང་གི་བུ་དང་ཆུང་མར་ཆོས་སྟོན་ཕྱིར་ཁྱིམ་དུ་བྱོན། བུ་ཁྱིམ་ནས་ཁྱིམ་
མེད་པར་རབ་ཏུ་བྱུང་ནས་དགྲ་བཅོམ་པར་གྱུར། དེའི་ཚེ་ཆུང་མའི་བསམ་པར། བདག་གི་བུ་དང་ཁྱོ་
བོ་གཉིས་ཀས་ཁྱིམ་སྤངས་པས་རབ་ཏུ་བྱུང༌། ད་ངའང་ཁྱིམ་ལ་ཞེན་ཆགས་བྱས་ནས་བསྡད་ན་མི་
ལེགས་སྙམ་སྟེ། ཁྱིམ་བློས་བཏང་སྟེ་རབ་ཏུ་བྱུང༌། མཐར་མོའང་དགྲ་བཅོམ་པར་གྱུར་རོ།།
དགེ་འདུན་འདུས་ཚོགས་སུ། དྷམྨི ཀ་རབ་ཏུ་བྱུང་ནས་དགྲ་བཅོམ་པའི་གོ་འཕང་ཐོབ་པ་དང༌།
དེ་ལ་བརྟེན་ནས་ཁོ་པའི་བུ་དང་ཆུང་མ་ལའང་དགྲ་བཅོམ་པའི་གོ་འཕང་ཐོབ་ཚུལ་བཅོམ་ལྡན་
འདས་ཀྱི་སྙན་དུ་གསོལ་བས། བཅོམ་ལྡན་འདས་ཀྱིས་དགེ་འདུན་རྣམས་ལ། དགེ་འདུན་དག །
རྣམ་དཔྱོད་ལྡན་པ་ཞིག་གིས་རང་དང་གཞན་གྱི་སླད་ཅི་རུང་བྱ་བ་ངན་པར་ཞུགས་ནས་རྒྱུ་ནོར་
ཐང་ལ་མི་ཆགས་པར། སངས་རྒྱས་ཀྱི་ཆོས་ཤེས་ནས་དེ་དེ་བཞིན་དུ་ཉམས་སུ་བླངས་ནས་
འཁོར་བ་ལ་རྒྱབ་ཀྱིས་ཕྱོགས་ཏེ་རང་གི་ཐར་པ་ལ་འབད་དོ། །ཞེས་བཀའ་སྩལ་ཏོ།།
བསྟན་དོན། རང་གཞན་གྱི་དོན་ལ་དམིགས་ཏེ་བུ་ཕྲུག་དང་རྒྱུ་ནོར་ལ་མི་ཆགས་པ་དང༌།
རང་གི་ཆེ་མཐོང་དང་གྲགས་པའི་ཆེད་དུའང་མི་བྱེད་པའི་སྐྱེ་བོ་དེ་ནི་དོན་དང་མཐུན་ཞིང་། བློ་གྲོས་
ལྡན་པ། ཀུན་སྤྱོད་ལེགས་པ་བཅས་སོ།།
འགྲེལ་པ། ཚིགས་སུ་བཅད་པ་འདིའི་ནང༌། ཅི་སྟེ་རང་དོན་སླད་དུ་མིན་ན། རྒྱལ་སྲས་གཞོན་ནུ་
དོན་གྲུབ་ཀྱིས་རང་གི་ཆུང་མ་དང་། བུ་ཕྲུག །ཡབ་ཡུམ། རྒྱལ་གཞིས་བཅས་ཅིའི་ཕྱིར་རྒྱབ་ཏུ་བསྐྱུར་
རམ་ཞེས་པའི་ཡོངས་གྲགས་ཀྱི་དྲི་བ་འདི་ལ་གནད་ལ་སྨིན་པའི་ལན་གསལ་ཞིང༌། རང་དང་གཞན་
གྱི་སླད་རྒྱལ་སྲས་ཀྱིས་དོན་དངོས་དང་མི་མཐུན་པའི་ལས་སུ་མི་འཇུག་པའང་བསྟན་ནོ།།
དེ་ཡང་འཇིག་རྟེན་གྱི་རང་བཞིན་དང་། མི་བརྟན་པ། སྡུག་བསྔལ་བ། མི་མཛའ་བ་སོགས་ཀྱི་
གནས་ལུགས་མཐོང་ནས་རྒྱལ་སྲིད་བློས་བཏང༌། དུས་མཚུངས་འཇིག་རྟེན་ཁྱད་དུ་མི་བསད་པར་
ཐ་ན་འཁོར་གཡོག་གི་དྲུང་ནས་ཀྱང་ཡོན་ཏན་ལེན་ཐབས་མཛད། རང་གི་ཡོན་ཏན་གཞན་ལ་ངོམ་
རྒྱུའི་རློམ་སེམས་མེད་པར། ཀུན་གྱིས་བསླབ་པར་བྱ་བའི་གཞིར་གྱུར་པས། ཉེ་རིང་མེད་པར་བུམ་
པ་གང་བྱོའི་ཚུལ་དུ་བསྟན། སེམས་ཅན་རྣམས་འཁོར་བའི་མུན་པ་ལས་སྒྲོལ་སླད་ཐབས་ཤེས་ཡོད་
དགུ་རྩལ་སྤྲུག་མཛད་དེ། འཁྲུལ་སྣང་གི་རྗེས་སུ་སྙེག་པ་ལས་བཟློག་དགོས་པ་གསུངས། གཞན་
ལ་མིག་དཔེ་སྟོན་ཕྱིར་སྐུ་ཚེ་ཧྲིལ་པོ་དོན་དངོས་དང་མཐུན་པའམ་ཡང་དག་པའི་འཚོ་བར་རོལ།
དམ་ཆོས་བྱེད་པོ་ཐར་གྲོང་སླེབས། ལ་ལ་མཚོ་ཁ་གཞན་དེར་འབྱོར།
༦ (༡༠) དམ་ཆོས་ཉན་པོའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། མཉན་ཡོད་དུ་དམ་
པའི་ཆོས་ཉན་པར་སླེབས་པའི་མི་ཚོགས་ཤིག་ལ་ཚིགས་སུ་བཅད་པ་འདི་གསུངས་སོ།།
ཕ་རོལ་སོན་པའི་སྐྱེས་བུ་ནི། །མི་ཡི་ནང་ན་ཉུང་ངུ་ཙམ།།
འོན་ཀྱང་སྐྱེ་རྒུ་གཞན་པ་རྣམས། །ཚུ་རོལ་ཁོ་ནར་རྗེས་སུ་རྒྱུགས།།
གང་ཞིག་ཡང་དག་གསུང་བ་ཡི། །ཆོས་ལ་ཆོས་ཀྱི་རྗེས་སུ་འཇུག།
འཆི་བའི་ཡུལ་ས་བགྲོད་དཀའ་བའི། །ཕ་རོལ་སྐྱེ་བོ་དེ་རྣམས་བགྲོད།༎
གླེང་གཞི། ཐེངས་ཤིག་མཉན་ཡོད་ནས་མི་སྡེ་ཞིག་གིས་ཐུན་མོང་དུ་དགེ་འདུན་རྣམས་ལ་དམིགས་
བསལ་མཆོད་པ་ཕུལ། དགེ་འདུན་འགའ་གདན་དྲངས་ཏེ་ས་གནས་དེར་མཚན་གཅིག་རིང་གསུང་
ཆོས་གྲ་སྒྲིག་བྱས། གསུང་ཆོས་ཉན་པ་པོ་འགའ་མཚན་གང་འདུག་མི་བཟོད་པར་ཐོ་རངས་
མཚམས་སུ་རང་རང་གི་ཁྱིམ་དུ་ལོག །མང་པོ་ཆོས་རར་བསྡད་ཀྱང་ལ་ལ་གཉིད་བྲོ། ལ་ལ་ཕྱེད་
གཉིད་དུ་ཡུར་ནས་མཚན་འདས། དོ་སྣང་ཆེན་པོས་སེམས་རྣལ་དུ་ཕབ་ནས་ཉན་མཁན་ཤིན་ཏུ་
ཉུང་ངོ༌།།
ཕྱི་ཉིན་དགེ་འདུན་རྣམས་ཀྱིས་སྔ་ནུབ་མཚན་མོའི་གནས་ཚུལ་བཅོམ་ལྡན་འདས་ཀྱི་སྙན་དུ་
གསོལ་བས། བཅོམ་ལྡན་འདས་ཀྱི་ཞལ་ནས། སྐྱེ་བོ་ཕལ་ཆེར་ཕལ་ལ་ཆགས་ཏེ། ཐར་པའི་གྲོང་སྟེ་
འཁོར་བའི་རྒྱ་མཚོའི་ཕ་རོལ་ཏུ་སོན་པ་ཤིན་ཏུ་ཉུང་ངོ༌། །ཞེས་བཀའ་སྩལ་ཏོ།།
བསྟན་དོན། ཕ་རོལ་ཏུ་འགྲོ་བར་འདོད་པའི་སྐྱེ་བོ་དག་གི་ཁྲོད་ནས་ཕ་རོལ་ཏུ་སོན་པ་ནི་
ཆེས་ཉུང་ངོ༌། །ཚུ་རོལ་ཏུ་ལུས་པ་རྣམས་ཀྱིས་མིག་རྒྱང་ཕྱོགས་གཅིག་པའོ། །གང་དག་ཐར་པའི་
གྲོང་དུ་མ་སོན་ཚེ་མུ་མཐུད་འཁོར་བའི་འཆིང་བ་དམ་པོས་སྡོམ་པར་འགྱུར་རོ།།
བསྟན་དོན། གནས་སམ་ཡུལ་གང་དུ་བདུད་ཀྱིས་དབང་བསྒྱུར་བ་ན། དེ་ལས་ཕ་རོལ་ཏུ་
བགྲོད་པ་དཀའ། འོན་ཏེ་བཅོམ་ལྡན་འདས་ཀྱིས་ལེགས་པར་བཤད་པའི་ཆོས་ཚུལ་ལས་བསྟན་
པའི་ལམ་གྱི་རྗེས་སུ་ཚུལ་བཞིན་དུ་འཇུག་པ་ན་བགྲོད་པར་དཀའ་བའི་གནས་དེ་ལས་ཕ་རོལ་ཏུ་
འགྲོ་བར་ནུས་སོ།།
འགྲེལ་པ། དེ་ཡང་སྟོན་པ་སངས་རྒྱས་བཅོམ་ལྡན་འདས་ཀྱིས་ཡུལ་ཝ་རཱ་ན་སཱིའི་དྲང་སྲོང་
ལྷུང་བ་རི་དྭགས་ཀྱི་ནགས་སུ་ཕེབས་ནས་འཁོར་ལྔ་སྡེ་བཟང་པོ་ལ་བདེན་པ་བཞི་ལས་བརྩམས་
པའི་ཆོས་ཀྱི་འཁོར་ལོ་ངོ་མཚར་རྨད་དུ་བྱུང་བ་ཐོག་མར་བསྐོར། སྔོན་ལྷར་གྱུར་པའམ། མིར་གྱུར་
པ་སུས་ཀྱང་ཆོས་དང་མཐུན་པར་འཇིག་རྟེན་དུ་མ་བསྐོར་བ་ཅིག་རབ་ཏུ་བསྐོར་ཏེ། བཅོམ་ལྡན་
འདས་ཀྱིས་སློབ་མ་རྣམས་ལ། དེ་བཞིན་གཤེགས་པ་དགྲ་བཅོམ་པ་ང་འཁོར་བའི་འཆིང་བ་མཐའ་
དག་ལས་གྲོལ་ཅིང་། ལྷ་དང་མི་སུ་རུང་ཁྱེད་ཅག་ཉོན་མོངས་པའི་ལྕགས་སྒྲོག་ལས་འགྲོལ་བྱེད་
་ལམ་བསྟན་པས། ལྷ་དང་མི་དང་སེམས་ཅན་ཐམས་ཅད་ལ་སྙིང་རྗེས་མི་བཤོལ་བར་དེ་དག་
གི་བདེ་བའི་སླད་ངའི་ཆོས་འདི་ཀུན་ལ་སྒྲོག་པར་སོངས་ཤིག་ཅེས་བཀའ་སྩལ། དེ་ཡང་རིགས་
ཀྱི་བུ་གཉིས་ཕྱོགས་གཅིག་ཏུ་མ་ཞུགས་པར། དམ་པའི་ཆོས་འདི་ཐོག་མར་དགེ་བ། བར་དུ་དགེ་
བ༑ མཐའ་མར་དགེ་བ། དོན་བཟང་པོ། ཚིག་འབྲུ་བཟང་པོ་ལྡན་ནོ་ཞེས་གཞན་ལ་ལེགས་པར་སྟོན་
ཅིག་ཅེས་དང༌། འདོད་པ་དག་གིས་མ་གོས་པ་དང་ཡེ་ཤེས་ཡོངས་སུ་རྫོགས་པའི་རྣམ་པར་ཐར་པ་
འདིའང་སྟོན་ཅིག་ཅེས་བཀའ་སྩལ། མིག་ན་རྡུལ་ཕྲན་ཚེགས་ལས་མེད་པའི་སྐྱེ་བོ་དག་དམ་པའི་
ཆོས་མ་གོ་བས་བརླག་པར་འགྱུར་ཞིང༌། ཆོས་ཀྱི་དོན་རྟོགས་པར་འགྱུར་བའི་སྐྱེ་བོའང་མཆིས་སོ་
ཞེས་གསུངས་ཏེ། ང་ཡང་སེནྣིགམ་(Senanigama) ཡུལ་གྱི་ལྡེང་རྒྱས་གྲོང་དུ་ཆོས་སྟོན་པ་
འགྲོའོ་ཞེས། ངོ་མཚར་ཆེ་བའི་ཆོས་ཀྱི་འཁོར་ལོ་སྐོར་འགོ་བཙུགས་ཏེ་སྐུ་ཚེ་ཧྲིལ་པོ་ཆོས་བསྟན།
ཐུགས་སྙིང་རྗེ་ཆེན་པོ་དང་རྣམ་པར་མི་རྟོག་པའི་ཡེ་ཤེས་ཀྱིས་འགྲོ་བ་རྣམས་ལ་གཟིགས་ནས་
གང་གི་སློབ་མ་དང་ལྷན་དུ་འཛམ་བུ་གླིང་(རྒྱ་གར་) གི་ཕྱོགས་ཀུན་ཏུ་འགྲོ་བའི་དོན་དུ་ཞབས་
ཀྱིས་བཅགས་སོ།།
སངས་རྒྱས་ཀྱིས་རིགས་དང་རུས་དང་གྲལ་རིམ་སོགས་ཀྱི་དབྱེ་བ་མི་མཛད་པར། ཕྱུག་
པོ་དང་སྐྱོ་པོ། མཐོ་བ་དང་དམའ་བ། ཡི་གེར་རྨོངས་པ་དང་མ་རྨོངས་པ། བྲམ་ཟེ་དང་གདོལ་པ།
རྒྱལ་སྲས་དང་སྤྲང་པོ། སྐྱེས་བུ་དམ་པ་དང་ཉེས་ཅན་པ་སོགས་འཚོ་ཐབས་མི་གཅིག་པའི་སྐྱེ་བོ་
མང་པོས་བཅོམ་ལྡན་འདས་སྐྱབས་སུ་བསྟེན་ནས་ཆོས་ཉན་ཏེ། ཐར་པ་དང་ཐམས་ཅད་མཁྱེན་
པའི་ས་ལ་བགྲོད་པའི་ལམ་བསྟན་པ་ལྟར་ཚུལ་བཞིན་དུ་རྗེས་སུ་འབྲངས་སོ། །ལམ་ནི་ཀུན་ལ་
བསྟན་ཅིང༌། གང་གི་ཆོས་ནི་ཀུན་གྱི་ལའོ། །དེའི་ཚེ་དེའི་དུས་ན་རྒྱ་གར་ནང་བྲམ་ཟེ་རྣམས་ཀྱིས་
རིགས་ནི་གཙོ་བོར་བཟུང་ནའང༌། བཅོམ་ལྡན་འདས་ཀྱིས་རིགས་མི་གཙོ་ཞིང་གནད་ཆུང་བར་
གཟིགས་ཏེ། དེ་ལ་སྨད་པས་རིགས་རུས་ཀྱི་ལམ་སྲོལ་ལ་བརྩི་མཁན་ཇེ་ཉུང་དུ་ཕྱིན། སངས་རྒྱས་
ཀྱིས་རིགས་དང་གྲལ་རིམ་གྱི་མཐོ་དམན་ལ་མ་གཟིགས་པར། རབ་བྱུང་གི་རྟེན་དུ་རུང་ན། རང་
འདོད་ལྟར་དགེ་འདུན་གྱི་སྡེར་ཞུགས་སུ་ཀུན་ལ་གནང་བ་སྩལ་བས། ཕྱིས་སུ་ཆོས་པ་གཤའ་མ་དེ་
འདྲ་མང་དུ་ཐོན་ནས་དགེ་འདུན་གྱི་དབུ་འཕང་ཇེ་མཐོར་སོང་ངོ་། །རིགས་རུས་དང་གྲལ་རིམ་གྱི་
ཁྱད་པར་ལ་བརླམས་ཏེ་གཞན་ལ་ཅོ་འདྲི་བ་དང་དབྱེན་འབྱེད་པ་སོགས་ཀྱི་སྒོ་ནས་ཞི་བདེ་མཉམ་
གནས་མེད་པ་ལས་དབྱེན་སྡུམ་བྱེད་པོ་གཅིག་པུ་དེ་ནི་བཅོམ་ལྡན་འདས་ཉག་གཅིག་གོ །གཞན་
ཡང་བཅོམ་ལྡན་འདས་ཀྱིས་རྒྱ་གར་ནང་བུད་མེད་ཀྱི་གནས་བབ་མཐོ་རུ་བཏང་ཞིང་། སྤྱིའི་ཆ་ནས་
བཤད་ན། སྟོན་པ་བཅོམ་ལྡན་འདས་ཀྱི་སྐུ་དུས་སུ་བྲམ་ཟེའི་ཤུགས་རྐྱེན་གྱིས་རྐྱེན་པས་བུད་མེད་
ལ་ཆེ་མཐོང་མི་བྱེད། ལྟ་གྲུབ་སོགས་ལ་སྦྱངས་པའི་ཡོན་ཏན་གྱི་རྩལ་ངོམ་པའི་གནས་སྟངས་རེ་
ཟུང་ཡོད་མོད་ཀྱི་བུད་མེད་ལ་སྐབས་རེ་མཐོང་ཆུང་ཁྱད་གསོད་བྱེད། འོན་ཏེ་སྙིང་རྗེའི་བདག་ཉིད་
བཅོམ་ལྡན་འདས་ཀྱིས་བུད་མེད་ལའང་བརྩེ་བ་ཆེན་པོས་ཞི་བ་མྱང་འདས་ཀྱི་ལམ་བསྟན་ཏེ། རབ་
བྱུང་མའི་སྡེ་གསར་དུ་བཙུགས་པ་ནི་ལོ་རྒྱུས་ནང་ཐོག་མ་ཡིན་ཅིང༌། དེའི་སྔོན་དུ་བུད་མེད་རྣམས་
ཚངས་སྤྱོད་ཀྱི་རྟེན་ལ་གནས་ཆོག་པའི་དགེ་འདུན་མའི་སྡེ་མ་བྱུང༌། དེ་རྗེས་འཚོ་ཐབས་མི་གཅིག་
པའི་བུད་མེད་མང་པོ་རབ་བྱུང་མའི་སྡེར་ཞུགས་པ་དང༌། རབ་བྱུང་མ་དེ་དག་གི་རྣམ་ཐར་དང༌།
ཐར་པ་དོན་གཉེར་གྱི་ཆོད་སེམས། སེམས་དགའ་བའི་ཉམས་སོགས་གནའ་བོའི་རབ་བྱུང་མའི་
མགུར་གླུའི་ནང་གསལ་ལོ།།
བཅོམ་ལྡན་འདས་ཀྱིས་མང་པོར་ཆོས་གསུང་གིན་ཞི་བའི་ལམ་བསྟན་ནས་གྲོང་གསེབ་ནས་
གྲོང་གསེབ་དང་གྲོང་སྡེ་ནས་གྲོང་སྡེ་བརྒྱུད་དེ་ཕེབས་སྐབས། སྐྱེ་བོ་རྨོངས་དད་ཅན་དང༌། གཏི་མུག་
པ༑དམར་མཆོད་སླད་སེམས་ཅན་གྱི་སྲོག་གཅོད་མཁན་མང་དག་གཟིགས་ཏེ། དེ་དག་ལ།
འཕྲོག་པར་ནུས་ཀྱིས་སྟེར་བར་མི་ནུས་པའི༎
སྲོག་དེ་འགྲོ་བ་ཀུན་གྱིས་བརྩེ་ཞིང་གཅེས།།
ངོ་མཚར་ཆེ་ལ་བརྩེ་བ་ཡིད་དུ་འོང་༎
ཐ་ན་སེར་སྣ་ཅན་ལའང་དེ་ལྟར་ཏོ།།ཞེས་གསུངས་སོ།།
སངས་རྒྱས་ཀྱིས་རྩོད་གླེང་དང་འཁོན་འཛིན་སོགས་སྤོང་དགོས་པར་བཀའ་གནང་སྟེ། ཐེངས་ཤིག་
དགེ་འདུན་རྣམས་ལ། འཇིག་རྟེན་ང་དང་རྩོད་ཀྱི། ང་ནི་འཇིག་རྟེན་དང་མི་རྩོད་དོ་ཞེས་དང་། དམ་
ཆོས་སྲུང་སྐྱོབ་བྱེད་པོ་ཞིག་གིས་འཇིག་རྟེན་ན་སུ་ལའང་མི་རྩོད་དོ་ཞེས་གསུངས།
ཉམས་ལེན་ནི་གནད་ཀྱི་དམ་པར་གཟིགས་ནས། སངས་རྒྱས་ཀྱིས་ནང་པ་རྣམས་ལ་ཆོས་
ཉམས་སུ་ལེན་དགོས་པར་གདམས་ཤིང༌། དེ་ནི་སངས་རྒྱས་ཀྱི་ཆོས་ནས་བསྟན་པ་བཞིན་དུ་
མཆོག་གི་དངོས་གྲུབ་སྟེ་ཐར་པ་འཐོབ་པ་ལ་གནད་ཤིན་ཏུ་ཆེ་བའི་ཁ་ཐོག་ལག་བཞག་གི་ཐབས་
སོ༑ ༑དོན་དམ་པའི་ཞི་བ་དང་བདེ་བའི་གྲོང་དུ་འབྱོར་བར་བྱེད་པ་ལ་སྟབས་བདེའི་བགྲོད་ལམ་མེད་
ཅིང༌། ཇི་སྐད་དུ་བཅོམ་ལྡན་འདས་ཀྱིས་སྐབས་དུ་མར། ལུས་ངག་ཡིད་གསུམ་གྱི་སྤྱོད་པ་རིམ་
གྱིས་སྦྱངས་ནས་ཐར་པ་དང་ཐམས་ཅད་མཁྱེན་པའི་སས་བསྡུས་པའི་ཡེ་ཤེས་རྣམ་པར་དག་པ་
མངོན་དུ་བྱེད་དགོས་ཤིང༌། དེ་ལྟའི་སྦྱོང་ལུགས་ནི་མཐར་ཐུག་པའི་སེམས་དོན་གྱི་བསྒྲུབ་བྱ་སྨིན་
པར་བྱེད་པའི་ལམ་གཅིག་པུ་དེའོ་ཞེས་སྟོན་པར་མཛད་དོ། །ལམ་དེ་ནི་རིགས་རུས་དང༌། གྲལ་
རིམ། ཆོས་ལུགས་སོགས་ཀྱི་དབྱེ་བ་ལ་ལྟོས་པ་མེད་པའི་ཐུན་མོང་གི་ལམ་སྟེ། ངེད་ཅག་གི་འཚོ་
བའི་དུས་ཀྱི་སྐད་ཅིག་རེ་རེ་བཞིན་རྒྱད་ལ་སྦྱོང་དགོས་པ་ཞིག་གོ།
སྟོན་པ་སངས་རྒྱས་བཅོམ་ལྡན་འདས་ཀྱི་དགོངས་གཞི་གཙོ་བོ་ནི། རྫོགས་པའི་བྱང་ཆུབ་
མཆོག་ཏུ་སོང་བ་ནི་སྟོན་པའོ། །དེའི་ཕྱིར་བྱང་ཆུབ་ཏུ་བགྲོད་པའི་ལམ་བསྟན། སེམས་དུལ་བ་ནི་
སྟོན་པའོ། །དེའི་ཕྱིར་སེམས་འདུལ་བའི་ཐབས་བསྟན། ཞི་བར་གནས་པ་ནི་སྟོན་པའོ། །དེའི་ཕྱིར་
ཞི་བར་བྱེད་པའི་ཆོས་བསྟན། ཕ་རོལ་ཏུ་ཕྱིན་པ་ནི་སྟོན་པའོ། །དེའི་ཕྱིར་ཕ་རོལ་ཏུ་བགྲོད་པའི་
ཆོས་བསྟན། ཐར་པའི་གྲོང་དུ་གཤེགས་པ་ནི་སྟོན་པའོ། །དེའི་ཕྱིར་ཐར་པའི་ལམ་བསྟན་ནོ་ཞེས་
པའི་གསུང་འདི་དག་ལས་ཤེས་ནུས་སོ།།
དམ་པའི་ཆོས་ཀྱི་དགོངས་གཞི་དེར་སོང༌། ཉན་པ་པོའམ་ལམ་དེའི་རྗེས་སུ་འཇུག་པ་པོའི་
དམིགས་ཡུལ་ཡང་དེ་ལས་གཞན་དུ་མ་བྱས་པར་དེ་དེ་བཞིན་དུ་དགོས་པ་ཤིན་ཏུ་གསལ། དཔེར་
ན༑ སྙིང་རྗེ་ཆེ་ལ་རྣམ་དཔྱོད་ལྡན་པའི་སྨན་པ་ཞིག་གི་དམིགས་ཡུལ་ནད་པའི་ནད་གཞི་བཅོས་རྒྱུ་
དེར་སོང༌། ནད་པའི་དམིགས་ཡུལ་ཡང་ནད་དེ་ལས་མྱུར་དུ་གྲོལ་རྒྱུ་དེ་ཡིན། དེ་ནི་དམིགས་དོན་
གཅིག་པུ་དེའོ། །ངེད་ཅག་ལ་ལམ་སྟོན་དང༌། ཉེན་བརྡ། ཆོས་ཉན་རྒྱུ་ཡོད་ཀྱང་དངོས་གཞིའི་ཉམས་
ལེན་དང་ལམ་ལ་འཇུག་པ་རང་གིས་བྱ་དགོས་ཤིང་རང་ལ་རག་ལས་པ་ང་ཚོས་ཤེས་དགོས་སོ། །
འཁོར་བའི་རྒྱ་མཚོ་བརྒལ་བའི་ཚུལ་སྟོན་ཕྱིར་སངས་རྒྱས་ཀྱིས་གྲུ་གཟིངས་དཔེར་བཀོད་དེ། དགེ་
སློང་དག །ངས་འཁོར་བ་ལས་སྒྲོལ་ཕྱིར་བསྟན་པའི་ཆོས་འདི་གཟིངས་ལྟར་སྤྱོད་དགོས་པ་ལས་
ཡིད་ལ་བྱེད་པ་ཙམ་དུ་མིན་ནོ། །ཞེས་བཀའ་སྩལ་ཏོ།
སྙིང་རྗེའི་བདག་ཉིད་སྟོན་པ་བཅོམ་ལྡན་འདས་ཀྱིས་ངེད་ཅག་ལ་ངོ་མཚར་ཆེ་བའི་ཆོས་ཚུལ་
འདི་འདྲ་བ་ཞིག་བསྟན་པ་འདིའང་གསར་དུ་རྙེད་པ་མིན་པར་གསར་དུ་རྟོགས་པའི་གཏན་ཁྲིམས་
ཤིག་སྟེ། ནང་པའམ་ཕྱི་རོལ་པ། ཤར་ཕྱོགས་པའམ་ནུབ་ཕྱོགས་པ་སོགས་ཀུན་ལ་ཕན་ཅིང་ཀུན་
ལ་ཤིན་ཏུ་འཚམ་པས། དམ་པའི་ཆོས་ལ་ཉེ་རིང་མེད་ཅིང༌། དུས་ལས་འདས་པ། རིགས་ལས་
འདས་པའོ། སུས་དམ་པའི་ཆོས་ཉམས་སུ་བླངས་པ་དེས་དེའི་གཟི་བྱིན་མཐོང་སྟེ་མྱོང་བར་འགྱུར།
འོན་ཏེ་མྱོང་བ་ལྟར་གཞན་ལ་བརྗོད་དུ་མེད་པས། རང་གིས་མྱང་བར་བྱ་བ་འབའ་ཞིག་གོ།
ཚུལ་ཁྲིམས་ལས་ཐར་སེམས་སྦྱོང་འགྱུར། དགྲ་བཅོམ་སྲིད་
ལས་རྣམ་རྒྱལ་ལོ།
༦ (༡༡) གདན་ཞུས་དགེ་འདུན་ལྔ་བརྒྱའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། གདན་ཞུས་དགེ་
འདུན་ལྔ་བརྒྱ་ལ་ཚིགས་སུ་བཅད་པ་འདི་གསུངས་སོ།།
ནག་པོའི་ཆོས་ནི་རྣམ་སྤངས་ནས། །མཁས་པས་དཀར་པོ་གོམས་པར་བྱ༎
ཁྱིམ་ནས་ཁྱིམ་མེད་དབེན་པ་ནི། །གང་དུ་དགའ་བ་དཀའ་བར་སོང༌།།
ཅི་ཡང་མེད་པར་འདོད་སྤངས་ཏེ། །དེར་ནི་མངོན་དགའ་འདོད་པར་བྱ།།
རང་གི་སེམས་ཀྱི་ཉོན་མོངས་རྣམས། །མཁས་པས་ཡོངས་སུ་འདུལ་བར་བྱ།
གང་གིས་བྱང་ཆུབ་ཡན་ལག་རྣམས། །ཡང་དག་སེམས་ཀྱིས་ལེགས་པར་བསྒོམ།།
ལེན་པ་རྣམས་ལས་ཕྱིར་ཕྱུངས་ཤིང༌། །ཉེ་བར་ལེན་ལ་མི་དགའ་བ།།
ཟག་ཟད་སྣང་བ་ལྡན་པ་དེ། །འཇིག་རྟེན་ཡོངས་སུ་མྱ་ངན་འདའ༎
གླེང་གཞི། ཡུལ་ཀོ་ས་ལའི་རྒྱལ་པོའི་ཁབ་ཏུ་ཆར་དུས་རྫོགས་པ་དང་དགེ་འདུན་ལྔ་བརྒྱས་སངས་
རྒྱས་མཇལ་བར་རྒྱལ་བྱེད་ཚལ་དུ་སླེབས་ཏེ། གུས་ཕྱག་ཕུལ་ནས་གཞོགས་ཤིག་ཏུ་ཙོག་པུར་
བསྡད། སངས་རྒྱས་ཀྱིས་ཁོང་ཚོའི་གནས་ཚུལ་གསན་རྗེས་ཚིགས་སུ་བཅད་པ་འདི་གསུངས་ཏེ་
ཆོས་བསྟན་ཏོ།།
བསྟན་དོན། མཁས་པས་ནག་པོའི་ཆོས་ཏེ་ལྟ་བ་ངན་པ་དང་ཐེ་ཚོམ་ཅན་གྱི་སྤྱོད་པའི་སྒོ་
རྣམས་ཡོངས་སུ་སྤངས་ཏེ། འཇིག་རྟེན་རང་ག་བའི་བདེ་སྐྱིད་ལ་མ་ཆགས་པར་ཁྱིམ་རྒྱབ་ཏུ་བསྐྱུར་
ནས་རྒྱུས་མེད་དབེན་པའི་གནས་སུ་ཆས་ཏེ། ཐར་པ་བསྒྲུབ་པ་ལ་མཐུན་པའི་རྐྱེན་དུ་གྱུར་པ་དཀར་
པོ་དགེ་བའི་ཆོས་རྣམས་ཉམས་སུ་ལེན་ནོ༎
བསྟན་དོན། མཁས་པས་ཐར་པ་ལ་ཕྱོགས་ཏེ། དབང་པོའམ་ཆགས་སྲེད་ཀྱི་ཡུལ་དུ་འགྱུར་
བའི་ཟག་བཅས་ཀྱི་བདེ་བ་བློས་གཏོང༌། དེ་ལྟར་ཅི་ཡང་མེད་པར་སེམས་ནག་ནོག་པོར་བྱེད་པའི་
དྲི་མའམ་ཉོན་མོངས་པ་མཐའ་དག་སྤོང་བ་མདུན་དུ་སྐྱོད་དོ།།
བསྟན་དོན། མཁས་པས་ཐར་པ་འཐོབ་པ་ལ་རྐྱེན་དུ་གྱུར་པའི་ཆོས་རྣམས་རྩེ་གཅིག་ཏུ་
ཉམས་སུ་ལེན་ཅིང་། གང་ལའང་མྱོང་བ་དང་སེམས་ཀྱི་ཐོག་ནས་མ་ཆགས་པར། རྔམ་སེམས་དང་
འཛིན་པ་རྒྱུ་དང་བཅས་པར་གཉེན་པོ་བསྟེན། དེ་དག་གིས་གནས་ལུགས་མཐོང་བས་སྤྲོ་བསྲིངས་
ཏེ༑དྲི་མ་མཐའ་དག་སྤངས་ནས་ཚེ་འདི་ལ་དགྲ་བཅོམ་པའི་གོ་འཕང་མངོན་དུ་བྱས་སོ།།
འགྲེལ་པ། མཁས་པས་སེམས་མོག་མོག་པོར་བྱེད་པོ་ཉོན་མོངས་པའི་དྲི་མ་མཐའ་དག་
སེལ་བར་བྱེད། འདིས་སེམས་ལེགས་བཅོས་ཀྱི་རྒྱུད་རིམ་ཆ་ཚང་ཞིག་མདོར་བསྟན། དེ་ནི་འཆི་
བ་མེད་པའི་གནས་ལ་དཔྱོད་བྱེད་ཀྱི་ཐབས་མཆོག་ཏུ་འགྱུར་པའོ། །སེམས་མི་གཙང་བར་བྱེད་པའི་
གེགས་སམ་དྲི་མ་ལ་གཙོ་བོ་ལྔའོ། །ལྔ་པོ་ནི། ༡) དབང་པོའི་ཡུལ་ལ་སྲེད་པ། ༢) ཞེ་སྡང་། ༣)
སྒྱིད་ལུག །༤) རྒོད་པ་དང་སེམས་སྡུག །༥) ཐེ་ཚོམ་བཅས་སོ། །དེ་དག་ཀྱང་ཐར་པ་འཐོབ་པ་ལ་
བར་དུ་གཅོད་པའི་ཆ་ནས་བཞག་གོ།
༡) དབང་པོའི་ཡུལ་ལ་སྲེད་པ་ནི། གཟུགས་སྒྲ་དྲི་རོ་རེག་བྱ་བཅས་ལ་ཆགས་པ་དང༌། དེ་ནི་
འཁོར་བར་འཆིང་བྱེད་ཀྱི་ལྕགས་སྒྲོག་ཅིག་ཏུ་བཤད།
སྐྱེ་བོ་ཕལ་ཆེ་བས་དབང་པོའི་ཡུལ་ཡིད་དུ་འོང་བ་མཐོང་ནས་དེ་ལ་ཆགས་ཏེ་
འཁོར་བར་འཁོར་བ་བྱེད། རང་ཚོད་ཟིན་མ་ཐུབ་པས་མི་དགེ་བའི་སེམས་ཚོར་
དྲག་པོ་སློང་། ཆགས་པ་འདིར་ཏིང་ངེ་འཛིན་གྱིས་མཉེན་པོ་བྱེད་ཅིང༌། ཏིང་དེ་
འཛིན་ནི་བསམ་གཏན་གྱི་ཁྱད་ཆོས་ལྔ་ལས་གཅིག་གོ །ཕྱིར་འོང་ཞུགས་པ་ཐོབ་པ་
དང་ཆགས་པ་དེར་མགོ་གནོན་བྱེད་ཅིང་ཕྱིར་མི་འོང་ཞུགས་པ་ཐོབ་འཕྲལ་གཏན་
དུ་སྤོང་ངོ༌། །གཟུགས་དང་གཟུགས་མེད་ཀྱི་འདོད་ཆགས་ཕྲ་མོ་སྤངས་པ་དང་དགྲ་
བཅོམ་པའི་གོ་འཕང་ཐོབ་པ་དུས་མཉམ་མོ༎
གཤམ་གྱི་རྐྱེན་དྲུག་གིས་དབང་པོའི་ཡུལ་ལ་སྲེད་པ་སྤོང་བ་ལ་གྲོགས་བྱེད། དྲུག་པོ་ནི། ༡) ཡུལ་
གྱི་ཞན་ཆ་མཐོང་བ། ༢) རྟག་ཏུ་ཞན་ཆ་ཡིད་ལ་བྱེད་པ། ༣) དབང་པོའི་སྒོ་སྡོམ་པ། ༤) ཟས་ལ་
ཚོད་རན་པ། ༥) མཛའ་བཤེས་ཟབ་པ། ༦) ངག་དོན་ཡོད་པར་བྱ་བ་བཅས་སོ།།
༢) ཞེ་སྡང་ནི། སྡུག་པའི་ཡུལ་གྱིས་འདོད་ཆགས་འདྲེན། མི་སྡུག་ཡུལ་གྱིས་ཞེ་སྡང་འདྲེན།
འདི་གཉིས་ནི་འཇིག་རྟེན་རིལ་པོ་སྲེག་བྱེད་ཀྱི་ཉོན་མོངས་པའི་མེ་ཕུང་གཉིས་སུ་མངོན་ཞིང་།
གཉིས་པོ་མ་རིག་པ་དང་བསྡོངས་ན་སྡུག་བསྔལ་ཀུན་འབྱུང་བར་བྱེད། ཞེ་སྡང་ནིབྱམས་པས་
བཟློག་པར་བྱེད་ཅིང༌། བྱམས་པ་ནི་བསམ་གཏན་གྱི་རྣམ་པ་ཞིག་གོ །དེ་ཡང་ཕྱིར་འོང་ཞུགས་པ་
ཐོབ་ཚེ་མགོ་གནོན་བྱེད་ཅིང༌། ཡོངས་སུ་སྤངས་པ་དང་ཕྱིར་མི་འོང་ཞུགས་པ་ཐོབ་པ་དུས་མཉམ་
མོ༑ ༑གཤམ་གྱི་རྐྱེན་དྲུག་པོས་ཞེ་སྡང་སྤོང་བ་ལ་ཕྱོགས་ཤིང༌། དྲུག་པོ་ནི། ༡) བློ་གཟུ་བོར་གནས་
ཏེ་ཡུལ་ལ་ལྟ་བ། ༢) རྟག་ཏུ་བྱམས་པ་སྒོམ་པ། ༣) ལས་བདག་གིར་འཛིན་པ། ༤) ལྟ་བ་ལ་
གནས་པ། ༥) མཛའ་བཤེས་ཟབ་པ། ༦) ངག་དོན་ཡོད་པར་བྱ་བ་བཅས་སོ།།
༣) སྒྱིད་ལུག་ནི་བྱ་བ་ངན་པ་ལ་ཞེན་ཅིང་དགེ་བའི་བྱ་བ་ལ་མི་སྤྲོ་བའི་སེམས་ཀྱི་གནས་
སྟངས་སམ་སེམས་བྱུང་ཞིག་ཏུ་བཀྲལ། སྤྲོ་བ་མེད་པའི་སེམས་ནི་ཕ་ཝང་ལྗོན་ཤིང་ལ་འཁྱུད་
པའམ་བུ་རམ་གྱི་ལྡི་གུ་རྒྱུག་པ་ལ་སྦྱར་བ། ཡང་ན་མར་ཁེངས་ནས་འཁྱིལ་དཀའ་བ་ལྟར་ལུས་
རེངས་པོར་གྱུར། སྒྱིད་ལུག་དང་མི་སྤྲོ་བ་ནི་ལུས་ཀྱི་ཐམ་ཐོམ་ལ་མི་འཇུག །དེ་གང་གི་ཕྱིར་ཞེ་ན།
དེ་གཉིས་སྤངས་ཟིན་པའི་དགྲ་བཅོམ་པ་ལའང་ལུས་ངལ་བ་ཡོད་དོ། །དེ་གཉིས་ཀྱིས་ཡིད་ཀྱི་སྤྲོ་
ཉམས་པའམ་ལེ་ལོ་སྤེལ་ཞིང་བརྩོན་འགྲུས་ཀྱི་ལྡོག་ཕྱོགས་སོ། །དེ་སྤངས་པ་དང་དགྲ་བཅོམ་པ་
ཅིག་ཅར་དུ་འཐོབ། གཤམ་གྱི་རྐྱེན་དྲུག་པོས་སྒྱིད་ལུག་དང་སྤྲོ་ཉམས་པ་སྤོང་བ་ལ་ཕྱོགས་ཤིང༌།
དྲུག་པོ་ནི། ༡) ཟས་ཀྱི་ཚོད་རན་པར་སྤྱོད་པ། ༢) ལུས་ཀྱི་འདུག་སྟངས་བརྗེ་བ། ༣) སེམས་སྣང་
བ་ལ་གཏོད་པ། ༤) གནས་གུ་ཡངས་པོར་འདུག་པ། ༥) མཛའ་བཤེས་ཟབ་པ། ༦) ངག་དོན་ཡོད་
པར་བྱ་བ་བཅས་སོ།
༤)རྒོད་པ་ནི་ཡུལ་ལ་འཕྲོ་ཞིང་སེམས་ནང་དུ་གནས་པར་མི་བྱེད་པའི་ཚུལ་མིན་གྱི་ཤེས་པ་
ཀུན་ནོ། །སྤྱིར་རྒོད་པའི་དབང་གིས་བྱ་བ་ངན་པ་ཞིག་བརྩམས་པ་ན། ཕྱིས་སུ་དེ་ལ་་སེམས་སྡུག་
པ་ནི་འགྱོད་པ་ཡིན་ཅིང༌། འགྱོད་པ་ཙམ་གྱིས་དེའི་འབྲས་བུ་ངན་པ་བཟློག་མི་ནུས་པས། འགྱོད་
པའི་མཆོག་ཏུ་གྱུར་པ་ནི་ལས་དེ་བསྐྱར་དུ་མི་བྱེད་པ་དེ་ཡིན་ནོ། །མི་དགེ་བའི་སེམས་འདི་གཉིས་
ནི་བདེ་བ་ཆེན་པོས་(ཏིང་ངེ་འཛིན་) མགོ་གནོན་ཅིང༌། རྒོད་པ་ནི་དགྲ་བཅོམ་པ་ཐོབ་པ་དང་སྤངས་
པ་དུས་མཉམ། སེམས་སྡུག་པ་ནི་ཕྱིར་མི་འོང་ཞུགས་པ་ཐོབ་པ་དང་ཅིག་ཅར་དུ་སྤོང༌། གཤམ་གྱི་
རྐྱེན་དྲུག་གིས་དེ་གཉིས་སྤོང་བ་ལ་ཕྱོགས་སོ། །དྲུག་པོ་ནི། ༡) ཡོན་ཏན་ལ་སློབ་པ། ༢)དྲི་བའམ་
གླེང་བ། ༣) ཚུལ་ཁྲིམས་ཀྱི་རང་བཞིན་ཤེས་པ། ༤) བསླབ་པ་རྒན་པ་དང་འགྲོག་པ། ༥)མཛའ་
བཤེས་ཟབ་པ། ༦) ངག་དོན་ཡོད་པར་བྱ་བ་བཅས་སོ།།
༥)ཐེ་ཚོམ་མམ་ཚམ་ཚོམ་ནི་ཤེས་རབ་ཀྱི་གཉེན་པོ་མེད་པས་ལན། ཡང་དེ་ནི་མི་ཤེས་པའི་
དབང་གིས་མམཐའ་གཉིས་སུ་དོགས་པར་བཤད་ཅིང༌། ཕྱི་རོལ་པ་ལའང་ཐེ་ཚོམ་སྤོང་བྱེད་ཀྱི་གཉེན་
པོ་ཤེས་རབ་སྐྱེ་བ་ཡོད་པས། འདིར་དཀོན་མཆོག་གསུམ་གྱི་རང་བཞིན་ལ་རྨོངས་པའི་ཆ་ནས་
མི་བརྗོད། འོན་ཏེ་གེགས་སམ་མི་གསལ་བའི་བློ་ཞིག་ཡིན་པའི་ཆ་ནས་དེས་གཞི་གཅིག་ལ་བརྟན་
པོར་འཇུག་མི་ཐུབ། འགྲེལ་པའི་ནང་ཐེ་ཚོམ་ནི་ཡུལ་གང་ཡང་རུང་བ་ལ་ངེས་ཤེས་འདྲེན་པའི་
ནུས་པ་མེད་པ་ལ་དང༌། གཞན་ཡང་འདི་དང་འདི་མ་ཡིན་ཁ་ཚོན་གཅོད་པར་མི་ནུས་པའི་སེམས་
བྱུང་ཞིག་ལ་བཤད། འདི་བསམ་གཏན་ནམ་རྒྱུན་བསྲིངས་བའི་དཔྱོད་པས་མགོ་གནོན་ཅིང་།
རྒྱུན་ཞུགས་ཐོབ་པ་དང་སྤོང་བ་དུས་འདྲའོ།།
གཤམ་གྱི་རྐྱེན་དྲུག་གིས་དེ་སྤོང་བ་ལ་ཞུགས་སོ། །དྲུག་པོ་ནི། ༡)ཆོས་དང་འདུལ་བའི་ཡོན་
ཏན། ༢)དྲི་བའམ་བགྲོ་གླེང་། ༣) འདུལ་བའི་ཚུལ་ཁྲིམས་ཀྱི་རང་བཞིན་ཤེས་པ། ༤) གདེང་མཐོ་
བ༑ ༥) མཛའ་བཤེས་ཟབ་པ། ༦) ངག་དོན་ཡོད་པར་བྱ་བ་བཅས་སོ། །༼གཞན་ཡང་ཤེས་རབ་
ཀྱི་མིག་སྒྲིབ་པར་བྱས་ཏེ་ཐར་པ་འཐོབ་པ་ལ། དབང་པོའི་ཡུལ་ལ་སྲེད་པ། ཞེ་སྡང་། སྒྱིད་ལུག །
རྒོད་པ། ཐེ་ཚོམ་བཅས་ཀྱི་གེགས་འདི་དག་རྒྱུད་ལ་ལྡན་ན། སྦྱོར་བའི་ཏིང་ངེ་འཛིན་དང་ཡོངས་སུ་
རྫོགས་པའི་ཏིང་ངེ་འཛིན་མི་འཐོབ་བོ༽
དཔེ། དབང་པོའི་ཡུལ་ལ་སྲེད་པ་ནི་ཚོན་སྣ་ཚོགས་ཀྱིས་སྦགས་པའི་ཆུ་དང༌། ཞེ་སྡང་ནི་
ཆུ་འཁོལ་བ་དང༌། སྒྱིད་ལུག་ནི་ཤ་བལ་གྱིས་གཡོགས་པའི་ཆུ་དང༌། རྒོད་པ་ནི་རླུང་གིས་དྲག་ཏུ་
གཡོས་པའི་ཆུ་དང་། ཐེ་ཚོམ་ནི་འདམ་གྱིས་བསྙོགས་པའི་ཆུ་བོ་བཅས་དང་འདྲའོ། །དེ་ལྟ་བུའི་ཆུའི་
ནང་ནས་རང་གི་གཟུགས་བརྙན་མི་གསལ་བ་བཞིན་མི་དགེ་བའི་སེམས་བྱུང་ལྔ་པོ་འདི་དག་རྒྱུད་
ལ་ལྡན་ན་རང་དང་གཞན་གྱི་དོན་དང་རང་གཞན་གཉིས་ཀའི་དོན་ཇི་ལྟ་བ་བཞིན་དུ་མི་གསལ་བ་
སྟེ་མི་མཐོང་ངོ༌། །བསམ་གཏན་དང་པོ་ལ་འཇུག་པའི་གེགས་ལྔ་པོ་འདི་དག་ལས་རེ་ཞིག་བཟློག་
པ་ན་མདོ་ལས།
སྲེད་པ་དོར་ན་སེམས་སྲེད་པ་ལས་རིང་དུ་གནས་པས། སེམས་དེ་ལས་སྦྱོང་བར་
འགྱུར་ཏོ།།
ཞེ་སྡང་དོར་ན་སེམས་ཞེ་སྡང་ལས་རིང་དུ་གནས་ཏེ། སེམས་ཅན་ཐམས་ཅད་ལ་
བྱམས་པ་དང་བརྩེ་བ་བསྒོམ་པར་ནུས་པས། སེམས་དེ་ལས་སྦྱོང་བར་འགྱུར་ཏོ།།
སྒྱིད་ལུག་དོར་ན་སེམས་སྒྱིད་ལུག་ལས་རིང་དུ་གནས་ཏེ། རབ་ཏུ་དྭངས་པའི་སེམས་
ཀྱིས་ཟོན་ཆེན་པོས་སྣང་བ་ལ་སྤྲོ་བ་སྐྱེ་བས། སེམས་དེ་ལས་སྦྱོང་བར་འགྱུར་ཏོ།།
རྒོད་པ་དོར་ན་སེམས་རྒོད་པའི་དབང་དུ་མ་སོང་བར་ཞི་བའི་ངང་དུ་བག་ཚ་བ་
མེད་པར་གནས་པས། སེམས་དེ་ལས་སྦྱོར་བར་འགྱུར་ཏོ།།
ཐེ་ཚོམ་དོར་ན་ངེས་ཤེས་དྲངས་ཏེ་དགེ་བའི་ཆོས་ལ་གདེང་ཐོབ་པས། སེམས་དེ་
ལས་སྦྱོང་བར་འགྱུར་ཏོ།།
ལྔ་པོ་འདི་དག་ལས་རིང་དུ་གནས་ན་སེམས་བློང་བློང་པོར་བྱེད་པའི་དྲི་མ་མཐའ་
དག་ཚུལ་བཞིན་དུ་ཤེས་ཤིང་། ཟག་བཅས་ཀྱི་དབང་པོའི་ཡུལ་དང་མི་དགེ་བའི་
ཆོས་ལ་ཡིད་བསུན་ནས་བསམ་གཏན་དང་པོ་སོགས་ལ་འཇུག་གོ།
སྨྲས་པ་ལྟར་བསམ་གཏན་ལ་བརྟེན་ནས་མི་དགེ་བའི་སེམས་འདི་དག་རེ་ཞིག་སྤངས་པ་ཙམ་ལ་
མགོ་གནོན་བྱས་པ་ཟེར་ཞིང་། གཏན་དུ་ནི་འཇིག་རྟེན་ལས་འདས་པའི་ལམ་སྟེ། རྒྱུན་ཞུགས་ཐོབ་
པ་དང་ཐེ་ཚོམ་སྤོང༌། ཕྱིར་མི་འོང་ཞུགས་པ་ཐོབ་པ་དང་སྲེད་པ་དང་ཞེ་སྡང་སྤོང༌། དགྲ་བཅོམ་པ་
ཐོབ་པའི་ཚེ་སྒྱིད་ལུག་དང་རྒོད་པ་སྤོང་ངོ་།།
བྱང་ཆུབ་ཀྱི་ཡན་ལག་བདུན་བཤད་ཅིང༌། ཆོས་པ་གཤའ་མ་རྣམས་ཀྱིས་ཡན་ལག་བདུན་
ཉམས་སུ་ལེན་ཚུལ་ལའང་།
ཆོས་པ་རྣམ་དག་གིས། རང་རྒྱུད་ལ་དྲན་པ་ཡང་དག་བྱང་ཆུབ་ཀྱི་ཡན་ལག་སྐྱེས་པ་ན། རང་
ལ་དྲན་པ་ཡང་དག་བྱང་ཆུབ་ཀྱི་ཡན་ལག་ལྡན་པ་འདུ་ཤེས་པ་དང༌། ཅི་སྟེ་མི་ལྡན་ན་མེད་པའང་འདུ་
ཤེས་ཤིང༌། དེས་དྲན་པ་ཡང་དག་བྱང་ཆུབ་ཀྱི་ཡན་ལག་མ་སྐྱེས་པ་ཇི་ལྟར་སྐྱེ་བ་དང༌། སྐྱེས་པ་
བསྒོམས་པ་ལ་བརྟེན་ནས་སེམས་རབ་ཏུ་ཇི་ལྟར་ཚིམ་པར་འགྱུར་པའང་ལེགས་པར་འདུ་ཤེས་སོ། །
རང་རྒྱུད་ལ་ཆོས་རབ་ཏུ་རྣམ་འབྱེད་བྱང་ཆུབ་ཀྱི་ཡན་ལག་ལྡན་པ་ན། རང་ལ་ཆོས་རབ་ཏུ་རྣམ་
འབྱེད་བྱང་ཆུབ་ཀྱི་ཡན་ལག་ལྡན་པ་འདུ་ཤེས་པ་དང༌། ཅི་སྟེ་མི་ལྡན་ན་མེད་པའང་འདུ་ཤེས་ཤིང་།
དེས་ཆོས་རབ་ཏུ་རྣམ་འབྱེད་བྱང་ཆུབ་ཀྱི་ཡན་ལག་མ་སྐྱེས་པ་ཇི་ལྟར་སྐྱེ་བ་དང༌། སྐྱེས་པ་བསྒོམས་
པ་ལ་བརྟེན་ནས་སེམས་རབ་ཏུ་ཇི་ལྟར་ཚིམ་པར་འགྱུར་པའང་ལེགས་པར་འདུ་ཤེས་སོ། །རང་རྒྱུད་
ལ་བརྩོན་འགྲུས་ཡང་དག་བྱང་ཆུབ་ཀྱི་ཡན་ལག་ལྡན་པ་ན། རང་ལ་བརྩོན་འགྲུས་ཡང་དག་བྱང་
ཆུབ་ཀྱི་ཡན་ལག་ལྡན་པ་འདུ་ཤེས་པ་དང་། ཅི་སྟེ་མི་ལྡན་ན་མེད་པའང་འདུ་ཤེས་ཤིང༌། དེས་བརྩོན་
འགྲུས་ཡང་དག་བྱང་ཆུབ་ཀྱི་ཡན་ལག་མ་སྐྱེས་པ་ཇི་ལྟར་སྐྱེ་བ་དང༌། སྐྱེས་པ་བསྒོམས་པ་ལ་བརྟེན་
ནས་སེམས་རབ་ཏུ་ཇི་ལྟར་ཚིམ་པར་འགྱུར་པའང་ལེགས་པར་འདུ་ཤེས་སོ།།
རང་རྒྱུད་ལ་དགའ་བ་ཡང་དག་བྱང་ཆུབ་ཀྱི་ཡན་ལག་ལྡན་པ་ན། རང་ལ་དགའ་བ་ཡང་དག་
བྱང་ཆུབ་ཀྱི་ཡན་ལག་ལྡན་པ་འདུ་ཤེས་པ་དང་། ཅི་སྟེ་མི་ལྡན་ན་མེད་པའང་འདུ་ཤེས་ཤིང་། དེས་
དགའ་བ་ཡང་དག་བྱང་ཆུབ་ཀྱི་ཡན་ལག་མ་སྐྱེས་པ་ཇི་ལྟར་སྐྱེ་བ་དང༌། སྐྱེས་པ་བསྒོམས་པ་ལ་
བརྟེན་ནས་སེམས་རབ་ཏུ་ཇི་ལྟར་ཚིམ་པར་འགྱུར་པའང་ལེགས་པར་འདུ་ཤེས་སོ། །རང་རྒྱུད་ལ་
ཤིན་སྦྱངས་ཡང་དག་བྱང་ཆུབ་ཀྱི་ཡན་ལག་ལྡན་པ་ན། རང་ལ་ཤིན་སྦྱངས་ཡང་དག་བྱང་ཆུབ་
ཀྱི་ཡན་ལག་ལྡན་པ་འདུ་ཤེས་པ་དང་། ཅི་སྟེ་མི་ལྡན་ན་མེད་པའང་འདུ་ཤེས་ཤིང༌། དེས་ཤིན་
སྦྱངས་ཡང་དག་བྱང་ཆུབ་ཀྱི་ཡན་ལག་མ་སྐྱེས་པ་ཇི་ལྟར་སྐྱེ་བ་དང༌། སྐྱེས་པ་བསྒོམས་པ་ལ་
བརྟེན་ནས་སེམས་རབ་ཏུ་ཇི་ལྟར་ཚིམ་པར་འགྱུར་པའང་ལེགས་པར་འདུ་ཤེས་སོ། །རང་རྒྱུད་ལ་
བཏང་སྙོམས་ཡང་དག་བྱང་ཆུབ་ཀྱི་ཡན་ལག་ལྡན་པ་ན། རང་ལ་བཏང་སྙོམས་ཡང་དག་བྱང་ཆུབ་
ཀྱི་ཡན་ལག་ལྡན་པ་འདུ་ཤེས་པ་དང༌། ཅི་སྟེ་མི་ལྡན་ན་མེད་པའང་འདུ་ཤེས་ཤིང༌། དེས་བཏང་
སྙོམས་ཡང་དག་བྱང་ཆུབ་ཀྱི་ཡན་ལག་མ་སྐྱེས་པ་ཇི་ལྟར་སྐྱེ་བ་དང༌། སྐྱེས་པ་བསྒོམས་པ་ལ་
བརྟེན་ནས་སེམས་རབ་ཏུ་ཇི་ལྟར་ཚིམ་པར་འགྱུར་པའང་ལེགས་པར་འདུ་ཤེས་སོ། །རང་རྒྱུད་
ལ་ཏིང་ངེ་འཛིན་ཡང་དག་བྱང་ཆུབ་ཀྱི་ཡན་ལག་ལྡན་པ་ན། རང་ལ་ཏིང་ངེ་འཛིན་ཡང་དག་བྱང་
ཆུབ་ཀྱི་ཡན་ལག་ལྡན་པ་འདུ་ཤེས་པ་དང་། ཅི་སྟེ་མི་ལྡན་ན་མེད་པའང་འདུ་ཤེས་ཤིང༌། དེས་ཏིང་
ངེ་འཛིན་ཡང་དག་བྱང་ཆུབ་ཀྱི་ཡན་ལག་མ་སྐྱེས་པ་ཇི་ལྟར་སྐྱེ་བ་དང༌། སྐྱེས་པ་བསྒོམ
བརྟེན་ནས་སེམས་རབ་ཏུ་ཇི་ལྟར་ཚིམ་པར་འགྱུར་པའང་ལེགས་པར་འདུ་ཤེས་སོ།།
དེ་ལྟའི་ཆོས་པས་ཆོས་རབ་ཏུ་བསྒོམས་ནས་འཇིག་རྟེན་པའི་ཆོས་ལ་མི་ཆགས་སོ། །དེ་
བཞིན་དུ་ལམ་ལ་སློབ་པ་རྣམས་ཀྱིས་བྱང་ཆུབ་ཀྱི་ཡན་ལག་བདུན་སྒོམ་པ་ལ་གནས་སོ། །བྱང་
ཆུབ་ཀྱི་ཡན་ལག་ཅེས་བྱ་སྟེ་དེ་དག་ཉམས་སུ་བླངས་པ་ལས་བྱང་ཆུབ་ཐར་པའི་གྲོང་དུ་འཁྲིད་པར་
བྱེད་པས་ནའོ། །བདུན་པོ་འདི་དག་ནི་ཤེས་རབ་རྣམ་པ་གསུམ་གྱི་ཐབས་སོ། །དེ་དག་ཀྱང་གཞིའི་
དྲན་པ་བཞི་ལ་བརྟེན་ནས་འཐོབ་སྟེ། བཅོམ་ལྡན་འདས་ཀྱི་ཞལ་ནས།
༡) དགེ་སློང་དག །ནམ་གཟུགས་དང་། ཚོར་བ། སེམས། ཆོས་ལ་དྲན་པ་ཉེ་བར་བཞག་པའི་
ཚེ༑ འཇིག་རྟེན་པའི་བརྣབ་སེམས་དང་མྱ་ངན་དག་ཞི་ནས་སེམས་བྱིང་རྒོད་དང་བྲལ་ཏེ་
དགེ་བའི་དམིགས་པ་ལ་ལེགས་པར་གནས་པ་ན། དེའི་ཚེ་དྲན་པ་མངོན་དུ་འགྱུར་པ་དང༌།
ནམ་དྲན་པ་སྐྱེས་ནས་སེམས་ཞི་བར་གནས་པ་ན། དེའི་ཚེ་དྲན་པ་ཡང་དག་བྱང་ཆུབ་ཀྱི་
ཡན་ལག་ཐོབ་ནས་གོང་དུ་འཕེལ་བར་བྱེད་དོ་ཞེས་དང༌།
༢) ནམ་དྲན་པ་ལ་གནས་པ་དེའི་ཚེ་ཆོས་ལ་ལེགས་པར་དཔྱོད་ཅིང་རྟོག་པས། དེའི་ཚེ་ཆོས་
རབ་ཏུ་རྣམ་འབྱེད་ཡང་དག་བྱང་ཆུབ་ཀྱི་ཡན་ལག་ཐོབ་ནས་གོང་དུ་འཕེལ་བར་བྱེད་དོ༎
༣) ནམ་ཆོས་ལ་ལེགས་པར་དཔྱོད་པ་དང་རྟོག་པའི་ནུས་པ་བརྟན་ཅིང་གཡོ་བ་མེད་པ་ན། དེའི་
ཚེ་བརྩོན་འགྲུས་ཡང་དག་བྱང་ཆུབ་ཀྱི་ཡན་ལག་ཐོབ་ནས་གོང་དུ་འཕེལ་བར་བྱེད་དོ།།
༤) ནམ་རྟོག་དཔྱོད་ཀྱི་ནུས་པ་བརྟན་པའི་ཚེ་དབང་ཤེས་ལ་བརྟེན་པའི་བདེ་བ་ཆེན་པོའམ་
ཚད་མེད་པ་སྐྱེས་པ་ན། དེའི་ཚེ་དགའ་བ་ཡང་དག་བྱང་ཆུབ་ཀྱི་ཡན་ལག་ཐོབ་ནས་གོང་དུ་
འཕེལ་བར་བྱེད་དོ།
༥) ནམ་དགའ་བ་ཚད་མེད་པ་སྐྱེས་པའི་ཚེ་ལུས་དང་སེམས་བག་ཡངས་པོར་བྱེད་ཅིང་། དེའི་
དུས་སུ་ཤིན་སྦྱངས་ཡང་དག་བྱང་ཆུབ་ཀྱི་ཡན་ལག་ཐོབ་ནས་གོང་དུ་འཕེལ་བར་བྱེད་དོ།།
༦) ནམ་ལུས་བག་ཡངས་ཤིང་བདེ་བས་ན། སེམས་རྩེ་གཅིག་པར་གྱུར་ནས། དེའི་ཚེ་ཏིང་ངེ་
འཛིན་ཡང་དག་བྱང་ཆུབ་ཀྱི་ཡན་ལག་ཐོབ་ནས་གོང་དུ་འཕེལ་བར་བྱེད་དོ།།
༧) ནམ་སེམས་ཆགས་སྡང་སོགས་ཀྱི་ཕྱོགས་སུ་མ་ལྷུང་བར་དྲང་པོར་གནས་པ་ན། དེའི་ཚེ་
བཏང་སྙོམས་ཡང་དག་བྱང་ཆུབ་ཀྱི་ཡན་ལག་ཐོབ་ནས་གོང་དུ་འཕེལ་བར་བྱེད་དོ།།
ཐར་པའམ་མྱ་ངན་ལས་འདས་པ་ཞེས་པ་ནི་དགྲ་བཅོམ་སུ་རུང་གི་དཔེར་བཀོད་ན་ཆོག་ཀྱང་ནང་
པའི་བསྟན་བཅོས་ཁག་ནང་སངས་རྒྱས་བཅོམ་ལྡན་འདས་མྱ་ངན་ལས་འདས་པ་ཉིད་དང་འབྲེལ་
བར་གསལ་ནའང་། བླ་ན་མེད་པའི་བྱང་ཆུབ་ཀྱི་གོ་འཕང་ལའང་འཇུག་གོ།སངས་རྒྱས་བཅོམ་ལྡན་
འདས་ཀྱི་མྱ་ངན་འདས་པ་ཆེན་པོ་ནི་ནང་པའི་བསྟན་བཅོས་ནང་ཞིབ་ཏུ་བཀྲལ་བ་དང༌། གཤམ་
དུ་བཅོམ་ལྡན་འདས་ཀྱི་སྐུ་ཚེའི་འདུ་བྱེད་མཐའ་མ་མདོར་བསྟན་པ་ལ། བཅོམ་ལྡན་འདས་བསམ་
གཏན་དང་པོ་ལ་བཞུགས་ནས་བསམ་གཏན་གཉིས་པ་དང༌། གསུམ་པ། བཞི་པ་བཅས་འཐོབ་ཕྱིར་
བསམ་གཏན་དང་པོ་ལས་ལྡང༌། བསམ་གཏན་བཞི་པའི་རྗེས་ནམ་མཁའ་མཐའ་ཡས
དང༌། རྣམ་ཤེས་མཐའ་ཡས་སྐྱེ་མཆེད། ཅི་ཡང་མེད་པའི་སྐྱེ་མཆེད་བཅས་རིམ་པ་བཞིན་དུ་མངོན་
དུ་མཛད། དེའང་སྤངས་ནས་ཡོད་མིན་མེད་མིན་གྱི་སྐྱེ་མཆེད་དང༌། དེ་ནས་འདུ་ཤེས་མེད་པའི་
སྐྱེ་མཆེད་ལ་གནས་སོ། །ཡང་ལུགས་ལྡོག་ནས་འདུ་ཤེས་མེད་པའི་སྐྱེ་མཆེད་ལས་བསམ་གཏན་
གཉིས་པ་བར་མར་ཕེབས། དེ་ནས་བསམ་གཏན་གཉིས་པ་ནས་སླར་གསུམ་པ་དང༌། གསུམ་པ་
ནས་བཞི་པར་ཞུགས་པའི་མཇུག་ཐོགས་སུ་མཐར་སྐུ་མྱ་ངན་ལས་འདས་སོ།།
མཁས་པའི་སྡེ་ཚན་ཏེ། ལེའུ་དྲུག་པའོ།། །།

ལེའུ་བདུན་པ།

དགྲ་བཅོམ་པའི་སྡེ་ཚན།
འཆིང་བ་བཅད་ལ་གདུང་བ་མེད།
༧ (༡) འཚོ་བྱེད་ཀྱིས་ཞུས་པའི་དྲི་བའི་སྒྲུང་།
སངས་རྒྱས་བཅོམ་ལྡན་འདས་གནས་བརྟན་སྦེད་བྱེད་པའི་ཨམྲའི་ཚལ་གྱི་དགོན་དུ་བཞུགས་པའི་
ཚེ༑འཚོ་བྱེད་པས་ཞུས་པའི་དྲི་བར་ཚིགས་སུ་བཅད་པ་འདི་གསུངས་སོ།།
རྒྱུ་བ་ཟད་ཅིང་མྱ་ངན་བྲལ། །ཐམས་ཅད་ཀུན་ཏུ་རྣམ་གྲོལ་བ༎
འཆིང་བ་ཐམས་ཅད་བཅད་པ་ལ། །ཡོངས་སུ་གདུང་བ་ཡོད་མ་ཡིན།།
གླེང་གཞི།སྐབས་ཤིག་ལ་རྒྱལ་པོ་མ་སྐྱེས་དགྲས་རང་གི་འཁོར་གཡོག་ཁྲིད་དེ་བྱ་རྒོད་ཕུང་པོ་རིར་
བསྐྱོད་པའི་ཚེ་ལྷས་བྱིན་ཡང་རུ་ཚོགས་ཀྱི་ཁྲོད་དུ་ཞུགས་ཏེ་ལྷན་ཅིག་ཏུ་རིར་འཛེགས། ལྷས་བྱིན་
གྱིས་གནོད་སེམས་དང་བཅས། ངས་བཅོམ་ལྡན་འདས་གསོད་པར་བྱའོ་ཞེས་ཆིག་ལབ་བརྒྱབ་
སྟེ༑ རྡོ་ཞིག་ཤུགས་ཀྱིས་འཕངས་པས། ཕ་བོང་ཆེན་པོ་ཞིག་གི་སྟེང་ཁེལ་ནས་དུམ་བུར་གས། དེ་
དག་ལས་འཕར་རྡོ་ཞིག་བཅོམ་ལྡན་འདས་ཀྱི་ཞབས་ལ་ཕོག་པས་ཁྲག་ཟགས་ནས་ཟུག་རྔུ་དྲག་
པོ་བྱུང༌། ཞབས་ཀྱི་ཤའི་གསེབ་ན་འཛུལ་བའི་རྡོ་ཧྲུག་དགེ་འདུན་རྣམས་ཀྱིས་ཕྱིར་བཏོན། དེ་ནས་
ཡུལ་མདྡཀུཙྪིར་(Maddakucchi) སྤྱན་དྲངས། བཅོམ་ལྡན་འདས་སྦེད་བྱེད་པའི་ཨམྲའི་ཚལ་
དུ་ཕེབས་འདོད་དེ། དགེ་འདུན་རྣམས་ལ་དེར་ཁྲིད་ཅིག་ཅེས་གསུངས་པས། དགེ་འདུན་རྣམས་
ཀྱིས་བཅོམ་ལྡན་འདས་སྒལ་པར་ཁུར་ནས་སྦེད་བྱེད་པའི་ཚལ་དུ་གདན་དྲངས། གནས་བརྟན་སྦེད་
བྱེད་པས་བཅོམ་ལྡན་འདས་དེར་ཕེབས་པ་ཐོས་མ་ཐག་གང་གི་དྲུང་དུ་བཅར་ནས་རྨ་ལ་བྱུག་སྨན་
བསྐུས། རྨ་རས་དཀྲིས་ནས་བཅོམ་ལྡན་འདས་ལ། སློབ་དཔོན་ལགས། བདག་ནད་པ་ཞིག་ལ་སྨན་
བཅོས་སླད་ད་ལྟ་གྲོང་ཁྱེར་ནང་འགྲོ་དགོས་པས། སྨན་བཅོས་ཚར་བ་དང་འཕྲལ་དུ་ཕྱིར་ལོག་རྒྱུ་
ཡིན། བདག་ཕྱིར་མ་འཁོར་བར་རྨ་དཀྲིས་རང་སོར་ཞོག་ཏུ་གསོལ། དེ་ནས་གྲོང་ཁྱེར་ནང་བསྐྱོད་
དེ་ནད་པ་དེར་སྨན་བཅོས་བྱས་རྗེས་ཕྱིར་ལོག །འོན་ཏེ་སྦེད་བྱེད་པ་ཕྱིར་འབྱོར་སྐབས་སྦེད་བྱེད་
པའི་ཚལ་གྱི་རྒྱལ་སྒོ་བརྒྱབ་སྟེ་ཁོ་པ་ནང་དུ་འཛུལ་མ་ཐུབ། དེ་མ་ཐག་ཁོ་པའི་སེམས་ནང༌། ངས་
བཅོམ་ལྡན་འདས་ཀྱི་ཞབས་ལ་བྱུག་སྨན་འཁུམ་ཆེ་བ་ཞིག་བསྐུས་ཏེ་རྨ་རས་དཀྲིས་སྟབས། ད་
ལྟ་རྨ་རས་བཤིག་རྒྱུའི་དུས་ལ་བབས་པས། མ་བཤིག་པར་མཚན་གང་དེ་ལྟར་བཞག་ཚེ་གང་གི་
ཞབས་ལ་ན་ཟུག་དྲག་པོ་གཏོང་ངེས་པས། ནོར་འཁྲུལ་ཆེན་པོ་ཞིག་ཤོར་བ་ཤེས།
དེའི་ཚེ་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོར། གནས་བརྟན་སྦེད་བྱེད་
པ་ཕྱི་དྲོ་ཕྱི་འབྱོར་བྱུང་ནས་ནང་དུ་འཛུལ་མ་ཐུབ་པར་ལུས་ཤིང༌། ད་རྨ་དཀྲིས་བཤིག་དགོས་པ་
ཁོ་པའི་བསམ་བློ་ཡིན་པས། རྨ་དཀྲིས་བཤིག་ཅེས་བཀའ་གནང་མ་ཐག་རྨ་དཀྲིས་བཤིག་པས་
རྨ་ཤུལ་འཇའ་ཡལ་བ་ལྟར་མི་མངོན་པར་གྱུར་རོ། །ཕྱི་ཉིན་ཞོགས་པ་སྔ་པོར་སྦེད་བྱེད་པ་བྲེལ་
འཚུབ་ངང་བཅོམ་ལྡན་འདས་ཀྱི་གམ་དུ་བཅར་ནས། སློབ་དཔོན་ལགས། སྔ་ནུབ་ཟུག་རྔུ་དྲག་པོ་
བྱུང་ལགས་སམ་ཞེས་ཞུས་པས། བཅོམ་ལྡན་འདས་ཀྱིས། སངས་རྒྱས་ལ་སྡུག་བསྔལ་ཅི་ཡང་མ་
མཆིས་སོ་ཞེས་བཀའ་སྩལ་ཏོ།
བསྟན་དོན། སངས་རྒྱས་རྣམས་ནི་འཁོར་བའི་འགྲུལ་བཞུད་ཟད་པ་སྟེ་མཐར་སོན་ནས་ཐར་
པ་འདོད་པ་ཡོངས་སུ་སྨིན་པས། སྡུག་བསྔལ་མེད་ཅིང་སྒྲིབ་པ་མཐའ་དག་ལས་གྲོལ། འཁོར་བར་
འཆིང་བྱེད་ཀུན་སྤངས་པས་འཆིང་བ་མེད་པས། གདུང་བའམ་མྱ་ངན་མེད་དོ༎
འགྲེལ་པ། (ཐར་པའི་) ལམ་ལ་ཞུགས་ནས་མཐར་ཐུག་པའི་ལམ་དེར་སོན་པ་ལ་དགྲ་བཅོམ་
པ་ཞེས་བྱ་ཞིང༌། མི་རྣམས་ཀྱིས་འཇུག་བྱའི་ལམ་དེ་ལ་གཉིས་ཏེ། གཅིག་ནི་མི་བསྲུན་པའི་ལམ་
དང༌།གཞན་ནི་འཁོར་བ་བརྒྱུད་དེ་བགྲོད་པའི་ལམ་མོ། །མི་བསྲུན་པའི་ལམ་ལ་ལྔ་།དང་པོ་ནི།ཆོམ་
རྐུན་གྱི་མི་བསྲུན་པའི་ལམ་ནི་འཕྲོག་བཅོམ་དང་མི་གསོད་ཁྲག་སྦྱོར་བྱེད་པོས་དབང་བསྒྱུར་རོ། །
གཉིས་པ་ནི། གཅན་གཟན་གདུག་པ་ཅན་གྱི་མི་བསྲུན་པ་སྟེ་སུག་བཞི་གཏུམ་པོས་ཁེངས་སོ། །
གསུམ་པ་ནི། ཆུ་མེད་མི་བསྲུན་པ་ནི་འཐུང་ཆུའམ་ཁྲུས་བྱེད་ཀྱི་ཆུས་སྟོང་པའོ། །བཞི་པ་ནི། མི་
མ་ཡིན་དང་མི་ལས་ཞན་པའི་མི་བསྲུན་པའི་ལམ་ནི་བདུད་དང་སྙིང་རྗེ་མེད་པའི་སེམས་ཅན་གྱིས་
ཁ་ལོ་བསྒྱུར་པའོ། །ལྔ་པ་ནི། ཟས་མེད་མི་བསྲུན་ལམ་ལ་ཟ་ལོ་བའི་ཟས་མི་རྙེད་དོ། །འོན་ཏེ་དགྲ་
བཅོམ་པས་གཤེགས་ཟིན་པའི་ལམ་ནི་འཁོར་བ་བརྒྱུད་དེ་བགྲོད་པའི་ལམ་ལའོ།།
འཆིང་བ་ཐམས་ཅད་སྤངས་ཞེས་པའི་འཆིང་བ་ལ་བཞིའོ། །༡) བརྣབ་སེམས་ཏེ་གཞན་ནོར་
བདག་གིར་བྱེད་འདོད་ཀྱི་བསམ་པ་དང༌། ༢)ཞེ་སྡང་སྟེ་གཞན་ལ་འཁོན་དུ་འཛིན་པ་དང་ཁྲོ་བ། ༣)
ཁ་གྱར་བའི་བསླབ་པ། ༤)ཕྱོགས་རིས་ཏེ་རང་བདེན་ཞིང་གཞན་རྫུན་པར་ལྟ་བའོ། །འདི་བཞི་པོས་
ལུས་ཅན་རྣམས་འཁོར་བ་ལ་འཆིང་བར་བྱེད་དོ༎
ཤོ་ལོ་ཀ་འདི་གནས་བརྟན་སྦེད་བྱེད་པར་གསུངས། སྦེད་བྱེད་པ་ནི་བཅོམ་ལྡན་འདས་ཀྱི་
བླ་སྨན་ཡིན་ཅིང༌། མངལ་ནས་བཙས་མ་ཐག་ཨ་མས་སྒམ་ཆུང་ཞིག་གི་ནང་བླུགས་ནས་ལམ་
ཟུར་ཞིག་ཏུ་བསྐྱུར། མ་ནི་མཐོ་རིམ་°སྨད་འཚོང་མ་ཞིག་ཡིན། རྒྱལ་པོ་གཟུགས་ཅན་སྙིང་པོའི་
སྲས་ཨབྷིཡ་(Abhaya)ལམ་དེ་བརྒྱུད་ནས་འགྲོ་བའི་ཚེ་སྐྱབས་མེད་མགོན་མེད་ཀྱི་བྱིས་པ་དེ་
ལམ་ཟུར་དུ་མོ་ཟོག་གིས་མཐའ་བསྐོར་ནས་གསོན་པོར་ལུས་པ་མཐོང་བས་མ་མར་འོ་མས་སྙོད་
དུ་བཅུག་སྟེ། མིང་ལ་སྦེད་བྱེད་པ་ཞེས་བཏགས། རྒྱལ་སྲས་ཀྱིས་བུ་ཚབ་ཏུ་གསོ་ཉར་བྱས་རྗེས་
ཀོམརབྷཅུ་(Komarabhacca) ཞེས་བོས། ནར་སོན་པའི་ཚེ་ཕུལ་དུ་བྱུང་བའི་གསོ་དཔྱད་
དང་གཤག་བཅོས་སྨན་པ་ཞིག་ཏུ་གྱུར། ཁོ་པས་མགོ་ནད་དྲག་པོས་ཟིན་པའི་འབྱོར་བདག་གཉིས་
ལ་གཤག་བཅོས་བྱས་ཏེ་ལམ་ལྷོང་བྱུང་སྐོར་དེབ་ཐེར་ནང་གསལ་ཞིང་། ཉིན་གཅིག་ནང་བཅོམ་
ལྡན་འདས་ལ་གཟིགས་པར་ཐེངས་གསུམ་བཅར་སྲོལ་གདའ། དཔེར་ན། ལྷས་བྱིན་གྱིས་སྒྱོགས་
རྡོ་འཕངས་ཏེ་འཕར་རྡོ་བཅོམ་ལྡན་འདས་ཀྱི་ཞབས་ལ་ཕོག་ནས་རྨ་བཏོད་པར་སྦེད་བྱེད་པས་སྨན་
བཅོས་བྱས་ཏེ་དྲག་སྐེད་བྱུང༌༎
སྐྱེས་བུ་དམ་པར་ཆགས་པ་མེད།
༧ (༢) ཚེ་དང་ལྡན་པ་འོད་སྲུང་ཆེན་པོའི་སྒྲུང་།
སངས་རྒྱས་བཅོམ་ལྡན་འདས་འོད་མའི་ཚལ་གྱི་དགོན་དུ་བཞུགས་པའི་ཚེ། ཚེ་དང་ལྡན་པ་འོད་
སྲུང་ཆེན་པོ་ལ་ཚིགས་སུ་བཅད་པ་འདི་གསུངས་སོ།།
དྲན་དང་ལྡན་པར་རབ་སྦྱོར་བ། །དེ་རྣམས་གནས་ལ་ཆགས་མ་ཡིན།།
ངང་པས་རྫིང་བུ་གཏོང་བ་བཞིན། །ཁྱིམ་དང་ཁྱིམ་ནི་དེ་ཡིས་འདོར།
གླེང་གཞི། སྐབས་ཤིག་ལ་བཅོམ་ལྡན་འདས་རྒྱལ་པོའི་ཁབ་ཏུ་ཆར་དུས་རིང་བཞུགས་ཏེ། དགེ་
འདུན་རྣམས་ལ། ཞག་བཅོ་ལྔའི་རྗེས་གང་ཉིད་བསོད་སྙོམས་ལ་ཕེབས་རྒྱུ་ཡིན་ཞེས་བཀའ་གནང༌།
འོན་ཏེ་དེའི་ཚེ་དགེ་འདུན་རྣམས་རང་རང་གི་ལྷུང་བཟེད་ཆུ་ཚ་བོས་འཁྲུ་བ་དང་གོས་ལ་ཚོས་རྒྱག་
བཞིན་པ་དང༌། ཚེ་དང་ལྡན་པ་འོད་སྲུང་ཆེན་པོས་ཀྱང་རང་གི་གོས་བཀྲུས། དེ་ལ་དགེ་འདུན་
རྣམས་ཀྱིས་འཁང་ར་བྱེད་བཞིན། ཚེ་དང་ལྡན་པས་ཉིད་ཀྱི་གོས་ཅིའི་ཕྱིར་བཀྲུས་སམ། ཡུལ་
འདིའི་ནང་དང་ཕྱི་རོལ་དུ་མི་ས་ཡ་བརྒྱ་དང་འབུམ་བརྒྱད་ཅུ་གནས་བཅའ་བ་ལས་མང་པོ་ཞིག་འོད་
སྲུངགི་གཉེན་ཚན་མིན་རུང་འཚོ་བའི་ཡོ་བྱད་སྦྱོར་མཁན་ཡིན་པ་དང༌། མང་པོ་ཞིག་འཚོ་བའི་ཡོ་
བྱད་སྦྱོར་མཁན་མིན་རུང་གཉེན་ཚན་ཡིན། དེ་དག་ཐམས་ཅད་ཀྱིས་འོད་སྲུང་ལ་ཉེར་མཁོ་བཞི་
འབུལ་ཞིང་མངོན་པར་བསྟོད་དེ་གུས་པའི་གནས་སུ་བཀུར་བས། ཅི་སྟེ་འོད་སྲུང་གིས་དེ་དག་གི་
ཞབས་ཏོག་ཞལ་གྱིས་མ་བཞེས་ན། གང་དུ་ཕེབས་འཆར་ཡོད་དམ། མཔམདའི་(Mapamada)
ཕུག་པ་ལས་རིང་དུ་ཕེབས་ངེས་མིན་ནོ། །ཞེས་ཤུབ་ཤུབ་ཏུ་སྨྲས།
དེ་བཞིན་བཅོམ་ལྡན་འདས་ཀྱི་ཐུགས་ལ་གང་ཉིད་བསོད་སྙོམས་ལ་ཕེབས་ན། ཡུལ་འདིའི་ཕྱི་
ནང་དུ་མི་ས་ཡ་བརྒྱ་དང་འབུམ་བརྒྱད་ཅུ་གནས་བཅའ་བ་དང༌། དམངས་ཀྱི་དུས་སྟོན་ནམ་དེ་དག་
ལ་རྐྱེན་ངན་འཕྲད་སྐབས་དགེ་འདུན་རྣམས་ངེས་པར་འགྲོ་དགོས་པས། དགོན་པ་སྟོང་པར་ལུས་རྒྱུ་
གདོན་མི་ཟ། འོན་ཏེ་ངས་དགེ་འདུན་དག་ཕྱིར་ལོག་དགོས་པའི་ལམ་སྟོན་བྱ་རྒྱུ་ཡིན་ཞེས་ཐུགས་ལ་
འཁོར། དེ་ནས་གང་གི་ཐུགས་ལ། མི་འདི་དག་འོད་སྲུང་ཆེན་པོའི་གཉེན་ཉེའམ་འཁོར་གཡོག་ཡིན་
པས། འོད་སྲུང་ལ་ཕྱིར་ཡོང་དགོས་པའི་ཁ་ཏ་བྱས་ན་ལེགས་དགོངས་ཏེ། འོད་སྲུང༌། དགེ་འདུན་
དག་མི་དམངས་ཀྱི་དུས་སྟོན་ནམ་གོད་ཆག་སྐབས་འགྲོ་དགོས་སྟབས། དགོན་པ་སྟོང་པར་ལུས་
རྒྱུ་གདོན་མི་ཟ། དེས་ན་ཁྱོད་ཀྱིས་རང་གི་འཁོར་རྣམས་ཁྲིད་དེ་ཕྱིར་ཤོག་ཅེས་གསུངས། འོད་སྲུང་
གིས་ལེགས་སོ་ཞེས་ཞུས་ཏེ། འཁོར་རྣམས་ཁྲིད་ནས་དེར་བསྐྱོད་རྗེས་ཕྱིར་ལོག་གོ།
དེ་ལ་དགེ་འདུན་རྣམས་ཡི་མ་རངས་པར་སྨྲས་པ།མཆེད་གྲོགས།ཁྱེད་ཅག་གིས་ཤེས་སམ།
ང་ཚོས་བཤད་པ་ལྟར། འོད་སྲུང་ཆེན་པོས་རང་གི་གོས་བཀྲུས་ནས་དུས་འདས་དེ། བཅོམ་ལྡན་
འདས་ལ་བཀུར་སྟི་མི་བྱེད་དོ། །ཐམས་ཅད་ང་ཚོས་སྨྲས་པ་ལྟར་བྱུང་ངོ་ཞེས་ལབ་གླེང་བྱས། ཚུལ་
དེ་བཅོམ་ལྡན་འདས་ཀྱིས་གསན་པ་དང་དེར་ཕེབས་ནས། དགེ་འདུན་དག །ཁྱེད་ཅག་གང་གི་སྐོར་
ལབ་གླེང་བྱེད་དམ་ཞེས་གསུངས་པར།ངེད་ཅག་ཚེ་དང་ལྡན་པ་འོད་སྲུང་ཆེན་པོའི་སྐོར་གླེང་བཞིན་
ལགས་སོ་ཞེས་ཞུས། བཅོམ་ལྡན་འདས་ཀྱིས་ཁོང་ཚོའི་སྐད་ཆ་ཞིབ་པར་གསན་རྗེས། དགེ་འདུན་
དག །ཁྱེད་ཅག་གིས་འོད་སྲུང་ཆེན་པོ་རང་གི་ཁྱིམ་མི་དང་རྒྱུ་ནོར་ལ་ཆགས་ཞེས་བརྗོད་ཀྱང༌།
ངོ་ཐོག་ཏུ་འོད་སྲུང་གིས་ངའི་བཀའ་ལ་བརྩིས་ཏེ་ཕྱིར་ལོག་གོ །སྔོན་གྱི་སྐྱེ་བ་ཞིག་ཏུ་འོད་སྲུང་ཆེན་
པོས་གདུང་ཤུགས་ཀྱིས། བདག་འཚོ་བའི་ཡོ་བྱད་སྦྱོར་མཁན་གྱི་ཁྱིམ་དུ་སླར་ངོ་འཛོམ་པར་ཤོག་
ཅེས་གསོལ་བ་བཏབ་པས་འདོད་ཆགས་དང་བྲལ་ཏེ་ཟླ་བ་ལྟར་གྱུར་པས། ཁྱིམ་མི་དང་རྒྱུ་ནོར་ལ་
ཆགས་པ་མ་མཆིས་སོ་ཞེས་དང༌། འོད་སྲུང་ཆེན་པོ་ལས་འགོ་བརྩམས་ཏེ། ངས་ཟླ་བ་ལྟ་བུའི་དེ་
བཞིན་གཤེགས་པའི་ས་ལ་བགྲོད་བྱེད་ཀྱི་ལམ་ཐམས་ཅད་བསྟན་པས། རིགས་ཀྱི་བུ་ལ་ཆགས་
པ་མ་མཆིས་ཤིང་། ངང་པའི་རྒྱལ་པོ་པད་མཚོར་འཇུག་པ་ཇི་བཞིན་སྤྲོ་བ་རབ་ཏུ་བརྟས་ཏེ་དེར་
ལེགས་པར་གནས་སོ་ཞེས་བཀའ་སྩལ་ཏོ༎
བསྟན་དོན། དྲན་ཤེས་རྣལ་དུ་གནས་པའམ་བག་ཡོད་པ་རྣམས་ཀྱིས་རང་གི་དོ་སྣང་ངམ་
དམིགས་གཏད་རྒྱུན་སྲིང་ཕྱིར་རྟག་ཏུ་བརྩོན་འགྲུས་རྩོམ་ཞིང༌། གྲོང་ངམ་གནས་ཁང་ལ་ནམ་ཡང་
མ་ཆགས་སོ། །དེ་དག་གིས་གང་དུའང་གཞིས་མ་ཆགས་པར་ངང་པ་བཞིན་དུ་གནས་ངེས་མེད་དུ་
འགྲིམས་སོ།།
འགྲེལ་པ། བག་ཡོད་ནི་རྟག་ཏུ་བླང་དོར་གྱི་གནས་ལ་གཟོབ་པ་ལྷུར་ལེན་པའི་བློ་སྟེ། རྣམ་
བྱང་གི་དབང་པོ་ལྔ་དང་སྟོབས་ལྔ་ལས་གཅིག་དང༌། བྱང་ཆུབ་ཡན་ལག་བདུན་ལས་གཅིག །
འཕགས་ལམ་ཡན་ལག་བརྒྱད་ཀྱི་བདུན་པ་བཅས་ཡིན། སྤྱིའི་ཆ་ནས་དགེ་བའི་སེམས་ཀུན་གྱི་
འཁོར་དུ་འགྲོ་བའི་སེམས་བྱུང་ཞིག་ཡིན་ནོ།།
དགྲ་བཅོམ་པས་ནི་བདག་དང་བདག་གི་བར་འཛིན་པའི་འཛིན་པ་གཉིས་ཀ་སྤངས་པས་
གནས་སམ་ཡུལ་གང་དུའང་མ་ཆགས་པར་ངེས་མེད་དུ་འགྲིམས་སོ།།
སྐྱོན་མི་མངའ་བ་དམ་པའི་གཤིས།
༧ (༣) ཚེ་དང་ལྡན་པ་བེལླཏྠིསིསའི་(Bellatthisisa) སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཚེ་དང་ལྡན་ཕ་བེལླ
ཏྠིསིས་ལ་ཚིགས་སུ་བཅད་པ་འདི་གསུངས་སོ།།
གང་ལ་གསོག་འཇོག་ཡོད་མིན་ཞིང༌། །གང་གིས་ཡོངས་སུ་གནང་པ་སྤྱོད།།
གང་གི་སྤྱོད་ཡུལ་སྟོང་ཉིད་དང༌། །མཚན་མེད་རྣམ་པར་ཐར་པ་སྟེ།།
དེ་རྣམས་གོ་འཕང་ནམ་མཁའ་ལ། །བྱ་ལམ་བཞིན་དུ་ཤེས་པར་དཀའ།
གླེང་གཞི། ཚེ་དང་ལྡན་པ་བེལླ ཏྠིསིས་གྲོང་ནང་བསོད་སྙོམས་ལ་གཤེགས་པའི་རྗེས་ལམ་ཟུར་
ཞིག་ཏུ་བསྡད་དེ་ཟས་ལ་རོལ། ཟས་མཆོད་པ་དང་སླར་མང་དུ་འཐོབ་ཕྱིར་མུ་མཐུད་བསོད་སྙོམས་
སློང་བར་བསྐྱོད། བསོད་སྙོམས་གྱ་ནོམ་པ་བསླངས་བ་དང་དགོན་པར་ཕྱིར་ལོག་སྟེ་འབྲས་སྐམ་
ནས་གསོག་འཇོག་བྱས། དེས་ན་ཉིན་ལྟར་བསོད་སྙོམས་ལ་འགྲོ་མི་དགོས་སྟབས། ཉིན་གཉིས་
སམ་གསུམ་རིང་ཏིང་ངེ་འཛིན་ལ་རྩེ་གཅིག་ཏུ་མཉམ་པར་བཞག་ནས་སྒོམ་ལ་གཞོལ་བ་དང༌།
སླར་ཏིང་ངེ་འཛིན་ལས་ལྡང་སྟེ་གསོག་འཇོག་བྱས་པའི་འབྲས་སྐམ་ཆུའི་ནང་སྦངས་ནས་ཟོས། ཁོ་
པའི་སྤྱོད་ཚུལ་ལ་དགེ་འདུན་གཞན་རྣམས་ཡི་མ་རངས་པ་ཆེན་པོ་བྱུང་སྟེ་འབྲས་གསོག་འཇོག་
བྱས་པའི་ཚུལ་སངས་རྒྱས་ཀྱི་སྙན་དུ་གསོལ། དུས་དེ་ནས་བཟུང་དགེ་འདུན་གྱིས་ཟས་གསོག་
འཇོག་བྱེད་པར་དགག་བྱ་མཛད་དོ།།
ཚེ་དང་ལྡན་པ་བེལླ ཏྠིསིསར་གཞིགས་ན། ཁོ་པས་བཅས་ཁྲིམས་གཏན་ལ་མ་ཕབ་སྔོན་
ནས་གསོག་འཇོག་བྱས་པ་དང༌། དེ་ཡང་འདོད་རྔམ་གྱི་དབང་གིས་མིན་པར། སྒོམ་སྒྲུབ་ཉམས་
ལེན་གྱི་དུས་ཚོད་ཆུད་མི་འཛའ་བའི་སླད་ཡིན་པས་ན། བཅོམ་ལྡན་འདས་ཀྱི་ཞལ་ནས། ཐི་སི་སཱའི་
བསམ་བློར་བཅོས་ལྷད་མེད་པས་ཁོ་པར་སྙད་འདོགས་པར་མི་བྱའོ་ཞེས་བཀའ་སྩལ་ཏོ༎
བསྟན་དོན། ཆོས་རྣམས་ཀྱི་གནས་ལུགས་སྟོང་པ་ཉིད་རྟོགས་པ་དང་རང་བཞིན་གྱི་གྲུབ་
པའི་མཚན་མ་ཅུང་ཟད་ཀྱང་མེད་པར་རྟོགས་པའི་སེམས་ནི་འདོད་ཆགས་དང་བྲལ་བ་དེ་ཡི་རྒྱུ་བ་
ནི་མཁའ་ཡི་བྱ་ལམ་བཞིན་དུ་རྟོགས་པར་དཀའོ།།
འགྲེལ་པ། རྒྱུད་ལེགས་པར་སྨིན་པའི་སྐྱེས་བུ་དམ་པ་དག་གིས་རྒྱུ་དངོས་གསོག་འཇོག་མི་
བྱེད། འདི་ལ་བདེན་ཆ་གཉིས་སོ། །དམ་པ་དག་གིས་འཇིག་རྟེན་པའི་རྒྱུ་དངོས་དང་དགོས་མཁོ་
གསོག་འཇོག་མི་བྱེད་པ་ཤིན་ཏུ་གསལ་བ་དང༌། ཡང་དེ་དག་གིས་དགེ་བའམ་མི་དགེའི་ལས་
གསར་པ་གསོག་པར་མི་འགྱུར་ཏེ། ལས་གསར་དུ་མི་གསོག་གོ །དེ་ལྟ་བས་ན་དེ་དག་ལས་ཀྱི་
དབང་གིས་སླར་སྐྱེ་བ་མེད་དོ། །དགྲ་བཅོམ་པས་དགེ་བའི་ལས་གསོག་པ་སྲིད་ཀྱང་གསར་དུ་
གསོག་པ་མེད་དོ།།
ཤོ་ལོ་ཀ་འདིས་དགྲ་བཅོམ་པའི་ཐུན་མོང་མ་ཡིན་པའི་ཁྱད་ཆོས་ཐོག་ནན་གྱིས་གླེང་བ་ན།
དགྲ་བཅོམ་གང་ལགས་སམ་ཞེ་ན། དེ་དག་ནི་ལམ་མངོན་དུ་བྱས་པ་ལ་བརྟེན་ནས་ཉམས་རྟོགས་
ཀྱི་རྩེ་མོར་སོན་ཞིང་སྡུག་བསྔལ་མཐའ་དག་ལས་གྲོལ་བའི་ཐར་པ་ཐོབ་པའི་གང་ཟག་ཉིད་ལ་བྱའོ།།
ང་དང་འདྲ་བའི་རྒྱལ་བ་ནི ༎
སྒྲིབ་པ་ཡོངས་ལས་རྒྱལ་བ་འོ། །ཞེས་གསུངས།
དགྲ་བཅོམ་པས་དྲི་མ་མཐའ་དག་སྟེ་བག་ཆགས་དང་བཅས་པ་སྤངས་སོ། །དེའི་ཕྱིར་དགྲ་བཅོམ་
པའི་སེམས་ཀྱིས་སྟོང་པ་ཉིད་ལ་ཕྱོགས་ཤིང་། རང་བཞིན་དུ་གྲུབ་པའི་སྤྲོས་པ་ཐམས་ཅད་ཟད་དེ་
སེམས་ལ་བླ་ན་མེད་པའི་རང་དབང་ཐོབ་བོ།།
དེ་ལྟ་ནའང༌། བཅོམ་ལྡན་འདས་ཀྱིས་སློབ་མ་རྣམས་ལ་གང་ཉིད་དང་དགྲ་བཅོམ་པའི་དབར་
ཁྱད་པར་ཅི་མཆིས་པ་གསལ་བར་མཛད་ཅིང༌། དྲི་མ་ལས་གྲོལ་བ་དང་དོན་དམ་པའི་ཐར་པའི་
ཆ་ནས་དགྲ་བཅོམ་པ་དེ་དག་བཅོམ་ལྡན་འདས་དང་མཉམ་མོ་ཞེས་བཀའ་བསྩལ། ཡང་བཅོམ་
ལྡན་འདས་ཀྱི་ཞལ་ནས། ཀྱེ་རིགས་ཀྱི་བུ། དགྲ་བཅོམ་པ་དག་སངས་ཡོངས་སུ་རྒྱས་སམ་ཞེས་
གསུངས་ཏེ། དེ་ནི་སྔོན་མ་བསྒྲགས་པའི་ལམ་ཞིག་གསར་དུ་སྒྲོག་པ་པོ་དང༌། ལམ་ཡོངས་སུ་ཤེས་
པ་པོ། ལམ་ཡོངས་སུ་རྟོགས་པ་པོ། ལམ་གྱི་མཐར་སོན་པ་ཞིག་དང༌། དགྲ་བཅོམ་པ་དག་ནི་གང་
གིས་བསྟན་པའི་ལམ་གྱི་རྗེས་སུ་བྱེད་པོ་ལས་མ་མཆིས་སོ་ཞེས་གསུངས། ཁྱད་པར་ནི་འདི་ཡིན་
ཅིང༌། འདི་ནི་ཐུན་མོང་མ་ཡིན་པའི་ཆེ་བ་སྟེ་དེ་བཞིན་གཤེགས་པ་སངས་རྒྱས་བཅོམ་ལྡན་འདས་
ཉིད་གང་ལས་ཁྱད་དུ་འཕགས་པའི་སྒྲུབ་བྱེད་དོ། །ལེགས་སྦྱར་སྐད་དུ། དགྲ་བཅོམ་པ། ཕྱག་བྱ་
བའི་འོས་སུ་གྱུར་པ་སོགས་ནི་བཅོམ་ལྡན་འདས་ཉིད་ཀྱི་མཚན་གྱི་རྣམ་གྲངས་སོ། །དེབ་ཐེར་ནང་
གསལ་བ་ལྟར། མཚན་གྱི་རྣམ་གྲངས་དང་པོ་དེ་ནི་བཅོམ་ལྡན་འདས་ཉིད་ཀྱིས་མཛད། དེ་ཡང་
སྔོན་སསངས་རྒྱས་བཅོམ་ལྡན་འདས་རྡོ་རྗེ་གདན་(Gaya) ནས་ཡུལ་ཝཱ་ར་ཎཱ་སིར་འཁོར་ལྔ་སྡེ་
བཟང་པོ་ལ་ཆོས་ཀྱི་འཁོར་ལོ་དང་པོ་སྐོར་བར་ཕེབས་པའི་ཚེ། རྡོ་རྗེ་གདན་ལས་མི་རིང་བའི་སར་
ཕེབས་ལམ་དུ་ཕྱི་ཚུལ་ནས་བག་ཕེབས་པའི་རྣལ་འབྱོར་པ་ཨུཔཀ་(Upaka)ཞེས་བྱ་བ་ཞིག་ཐུག་
པ་དེས་བཅོམ་ལྡན་འདས་ལ། ཁྱེད་ཀྱི་བླ་མ་སུ་ལགས་སམ། གང་གི་ཆོས་ཉམས་སུ་ལེན་ནམ་
ཞེས་དྲིས་པར། བཅོམ་ལྡན་འདས་ཀྱིས་དེའི་ལན་དུ་རྐང་པ་འདི་གཉིས་གསུངས།
འཇིག་རྟེན་འདི་ན་དོན་གྱི་དགྲ་བཅོམ་པ༎
ང་ནི་དོ་ཟླ་མེད་པའི་བླ་མ་འོ། །ཞེས་དང༌།
ཡང་འཁོར་ལྔ་སྡེ་བཟང་པོ་ལ་ཆོས་གསུང་པའི་ཚེ་མཚན་དེ་ལན་གཉིས་པ་གསུངས་པའང༌། ང་ནི་
དགྲ་བཅོམ་པ། དེ་བཞིན་གཤེགས་པ། ཡང་དག་པར་རྫོགས་པའི་སངས་རྒྱས་སོ། །ཞེས་བཀའ་
སྩལ་ཏོ༎
མཚན་འདི་ཡང་གང་དག་སྒྲིབ་པ་ཐམས་ཅད་ཡོངས་སུ་སྤངས་པ་འབའ་ཞིག་ལ་སྤྱད་པས།
རྣལ་འབྱོར་པ་ཨུཔཀ་ལ་གསུངས་པ་བཞིན་དུ་འདིར་བཅོམ་ལྡན་འདས་ཉིད་འཇིག་རྟེན་ན་དགྲ་
བཅོམ་པ་ཐོག་མ་དེའོ།།
དགྲ་བཅོམ་གོ་འཕང་བརྩད་པར་དཀའ།
༧ (༤) ཚེ་དང་ལྡན་པ་(ཉན་ཐོས་) མ་འགགས་པའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཚེ་དང་ལྡན་པ་ཉན་
ཐོས་མ་འགགས་པ་ལ་ཚིགས་སུ་བཅད་པ་འདི་གསུངས་སོ།།
གང་གི་ཟག་པ་ཡོངས་ཟད་ཅིང༌། །ཟས་ལ་ཞེན་པ་ཡོད་མ་ཡིན།།
གང་གི་སྤྱོད་ཡུལ་སྟོང་ཉིད་དང༌། །མཚན་མེད་རྣམ་པར་ཐར་པ་སྟེ།།
དེ་རྣམས་གོ་འཕང་ནམ་མཁའ་ལ། །བྱ་ལམ་བཞིན་དུ་ཤེས་པར་དཀའ།
གླེང་གཞི། ཉིན་ཞིག་ཚེ་དང་ལྡན་པ་མ་འགགས་པའི་གྲྭ་ཆས་རལ་ནས་ཕྱག་དར་ཁྲོད་དང་གནས་
གཞན་དུ་རས་འཚོལ་གྱིན་གདའ། དེའི་ཚེ་སྔོན་གྱི་སྐྱེ་བ་གསུམ་པ་དེའི་སྐབས་ཁོ་པའི་ཆུང་མ་ཡིན
པའི་བུད་མེད་དེ་ལྷ་གནས་སུམ་ཅུ་རྩ་གསུམ་དུ་ཇཱ་ལི་ནི་(Jalini) ཞེས་བྱ་བའི་ལྷ་མོ་དེའི་སྐྱེ་བར་
བླངས། ཚེ་དང་ལྡན་པ་གྲྭ་ཆས་སླད་རས་འཚོལ་བཞིན་པ་ལྷ་མོ་དེས་མཐོང་བས། ཁོ་པར་རོགས་
བྱ་རྒྱུ་ཐག་བཅད་དེ། རིང་ཚད་ལ་ཁྲུ་བཅུ་གསུམ་དང་ཞེང་ཚད་ལ་ཁྲུ་བཞི་ཅན་གྱི་ལྷ་ཡུལ་གྱི་རས་
ལྷེ་གསུམ་ཁྱེར་ནས་སེམས་ནང་། གལ་ཏེ་ངས་རས་ཐད་ཀར་མ་འགགས་པར་སྤྲད་ན་ཁོ་པས་མི་
ལེན། དེར་བརྟེན་ཚེ་དང་ལྡན་པ་རས་འཚོལ་གྱིན་སྐྱོད་བཞིན་པའི་མདུན་ཕྱོགས་ཀྱི་ཕྱག་དར་ཕུང་
གསོག་ཅིག་གི་ཁྲོད་དུ་མོས་རས་ཡུག་དེའི་མཐའ་ལྕགས་མཐོང་ཙམ་དུ་བཞག་གོ།
དེ་ནས་མ་འགགས་པས་རས་ཡུག་དེ་བསྣམས་ཏེ་ལམ་དུ་ཆས། ཉིན་དེར་ཁོ་པས་གྲྭ་ཆས་
འཚེམ་གྲབས་བྱེད་སྐབས། བཅོམ་ལྡན་འདས་དགེ་འདུན་མང་པོའི་འཁོར་དང་བཅས་དགོན་པར་
ཕེབས་ནས་དེར་བཞུགས། དེ་བཞིན་ཚེ་དང་ལྡན་པ་བརྒྱད་ཅུའང་དེར་ལྷན་ཅིག་ཏུ་བཞུགས། གྲྭ་
ཆས་འཚེམ་རྒྱུའི་ཆེད་ཚེ་དང་ལྡན་པ་འོད་སྲུང་སྨད་དུ་བཞུགས། ཚེ་དང་ལྡན་པ་ཤཱ་རིའི་བུ་བར་དུ་
བཞུགས། ཚེ་དང་ལྡན་པ་ཀུན་དགའ་བོ་སྟོད་དུ་བཞུགས་སོ། དགེ་འདུན་ལ་ལས་སྐུད་པ་བསྒྲིམས་
པ་དང༌། བཅོམ་ལྡན་འདས་ཀྱིས་ཁབ་མིག་ནང་སྐུད་པ་བརྒྱུས་པ། ཚེ་དང་ལྡན་པ་མོའུ་གལ་གྱི་
བུས་ཡར་མར་ཕེབས་ནས་ལག་གཡོག་བྱས།
ལྷ་མོ་ཇཱ་ལི་ནིས་གྲོང་དུ་བསྐྱོད་ནས་ཡུལ་མི་རྣམས་ལ། བཅོམ་ལྡན་འཁོར་དང་བཅས་པ་
དགོན་པར་བྱོན་ནས་བདག་གི་ཚེ་དང་ལྡན་པ་མ་འགགས་པར་གྲྭ་ཆས་འཚེམ་བཞིན་པ་ལགས་ན།
བསོད་སྙོམས་སུ་འབྲས་ཐུག་ལ་སོགས་ཁྱེར་ནས་དགོན་པར་འབུལ་དུ་འགྲོ་རྒྱུར་སྐུལ་སློང་བྱས།
ཞལ་ལག་སྐབས་ཚེ་དང་ལྡན་པ་མོའུ་གལ་གྱིས་བུས་ལི་ཧ་ཅང་ཆེན་པོ་ཞིག་བསྣམས་ཀྱང་དགེ་
འདུན་རྣམས་ཀྱིས་ལི་དེ་ཟ་མ་ཐུབ། བརྒྱ་བྱིན་གྱིས་གྲྭ་ཆས་འཚེམ་སའི་གནས་དེར་སྒོར་ཐིག་ཅིག་
བྲིས། གང་སར་ཚོས་དམར་པོ་བྱུགས་པ་ལྟར་དམར་ལྷམ་མེར་མངོན། དགེ་འདུན་རྣམས་ཀྱི་མཐའ་
སྐོར་དུ་ཟས་རིགས་སྣ་ཚོགས་རི་ལྟར་སྤུངས།
དེ་ལ་དགེ་འདུན་རྣམས་ཡི་མ་རངས་པར། དགེ་འདུན་མང་པོ་མེད་ཀྱང་ཟས་མང་པོ་འདི་
འདྲ་ཅིའི་ཕྱིར་ཐོབ་བམ་ཞེས་སྨྲས། དེ་ནས་ཚུལ་དེ་བཅོམ་ལྡན་འདས་ལ་ཞུས་པས། བཅོམ་ལྡན་
འདས་ཀྱིས། དགེ་འདུན་དག །ཟས་དེ་དག་མ་འགགས་པས་བསྐུལ་ཏེ་ཐོབ་པ་རེད་སྙམ་སྟེ་དོགས་
པར་མི་བྱའོ། །ཁྱེད་ཅག་དོགས་སམ་ཞེས་པར། དོགས་ལགས་སོ་ཞེས་ཞུས། ཡང་བཅོམ་ལྡན་
འདས་ཀྱིས། དགེ་འདུན་དག །རིགས་ཀྱི་བུ་མ་འགགས་པས་ཅི་ཡང་མ་སྨྲས་སོ། །ཁྱེད་ཅག་གིས་
ཚུལ་མིན་གྱི་བསམ་པ་དག་ལ་རྒྱབ་ཀྱིས་ཕྱོགས་པས། ཟས་སོགས་རྒྱུ་དངོས་སྐོར་བཤད་དེ་དུས་
འདའ་བར་མི་བྱའོ། །ཟས་འདི་དག་ནི་ལྷ་མོ་ཞིག་གི་རྫུ་འཕྲུལ་གྱི་སྟོབས་ལས་བྱུང་ངོ་ཞེས་བཀའ་
སྩལ་ཏོ༎
བསྟན་དོན། ཉོན་མོངས་པའི་སྒྲིབ་པའམ་མིའི་སྤྱོད་ལམ་ལ་ཀུན་ནས་སློང་བའི་ཕྱིའམ་ནང་གི་
རྐྱེན་(ངན་པ་)མཐའ་དག་བཅོམ་པའམ་སྤངས་པ་ན། ཐ་ན་ཟས་ལའང་མ་ཆགས་པར། དེ་ལྟའི་གང་
ཟག་གིས་རྩེ་གཅིག་ཏུ་སྟོང་པ་ཉིད་དང་རྣམ་རྟོག་སོགས་ཀྱི་མཚན་མ་མེད་པའི་རྣམ་པར་ཐར་པ་
ལ་སེམས་གཏོད་དོ། །དེ་ལྟ་བུའི་དགྲ་བཅོམ་པའམ་གང་ཟག་གི་ལམ་ནི་རྗེས་སུ་གཅོད་པར་ད་
བས། མཁའ་ཡི་བྱ་ལམ་བཞིན་ཤེས་པར་དཀའ་བ་དང་མཚུངས་སོ།།
འགྲེལ་པ། སྤྱིར་སྒྲིབ་པ་ལ་གེགས་དང༌། དྲི་མ། བར་ཆད། ཉོན་མོངས། མི་མཐུན་ཕྱོགས་
སོགས་བསྒྱུར་བ་ཤིན་ཏུ་མང་ཡང༌། འདིར་ངན་སྤྱོད་སློང་བའི་རྐྱེན་ཞེས་བསྒྱུར་རོ། །མདོ་ལས་སྒྲིབ་
པའམ་རྐྱེན་དེ་ལ་བཞི་གསུངས་པ་ནི། ༡) དབང་པོའི་ཡུལ་ལ་ཕྱོགས་པ། ༢) སྲིད་པ་ལ་ཕྱོགས་པ།
༣) བདེན་འཛིན་ལ་ཕྱོགས་པ། ༤) མ་རིག་པ་ལ་ཕྱོགས་པ་བཅས་སོ། །གཞན་ཡང་མདོ་ལས་ལྟ་
བ་ལ་ཕྱོགས་པ་ཕུད་དེ་གསུམ་དུའང་བཤད་དོ༎
རྒྱུན་ཞུགས་ཀྱི་ལམ་གྱིས་ལྟ་བ་ལ་ཕྱོགས་པ་སྤོང༌། ཕྱིར་མི་འོང་ཞུགས་པའི་ལམ་གྱིས་
དབང་པོའི་ཡུལ་ལ་ཕྱོགས་པ་སྤོང༌། དགྲ་བཅོམ་པའི་ལམ་གྱིས་སྲིད་པ་དང་མ་རིག་པ་ལ་ཕྱོགས་
པ་སྤོང་ངོ༌། །སངས་རྒྱས་ཀྱིས་ངེས་ཤེས་དང༌། དབང་པོའི་སྒོ་སྡོམ་པ། ཟློག་པ། འཚོ་བའི་ཡོ་
བྱད་ལེགས་པར་སྤྱོད་པ་བཅས་ཀྱི་སྒོ་ནས་དེ་དག་སྤོང་ཚུལ་ཡང་བསྟན་ནོ། །ལེགས་སྦྱར་སྐད་དུ་
ཨསཝ་(asava) ཞེས་པ་བོད་སྐད་དུ་སྒྲིབ་པ་ཞེས་བྱ་ཞིང་། ཀུན་སློང་ངམ་ཤུགས་རྐྱེན། སྐུལ་
བྱེད་སོགས་ལའང་འཇུག་གོ །དེ་བཞིན་དུ་ཏནྷ་(tanha) ཞེས་པ་རྒྱུན་དུ་སྲེད་པར་བསྒྱུར་ཞིང༌།
དེ་ལ་གསུམ་ལས། འདོད་སྲེད། འཇིགས་སྲེད། སྲིད་སྲེད་བཅས་སོ།།
ལྷ་ཡིས་དགྲ་བཅོམ་གོང་དུ་བཀུར།
༧ (༥) ཚེ་དང་ལྡན་པ་ཀཏྱའི་བུ་ཆེན་པོའི་སྒྲུང་།
སངས་རྒྱས་བཅོམ་ལྡན་འདས་ཤར་གྱི་ཀུན་དགའ་ར་བ་ན་བཞུགས་པའི་ཚེ། ཚེ་དང་ལྡན་པ་ཀཏྱའི་
བུ་ཆེན་པོ་ལ་ཚིགས་སུ་བཅད་པ་འདི་གསུངས་སོ།།
ཁ་ལོ་བསྐྱར་བས་ལེགས་དུལ་རྟ་བཞིན་དུ། །གང་གི་དབང་པོ་རྣམས་ནི་ཞི་གྱུར་ཅིང༌༎
ང་རྒྱལ་སྤངས་ཤིང་ཟག་པ་ཟད་བྱས་པ། །ལྷ་ཡང་དེ་ལ་སྨོན་པ་དེ་ལྟ་ཉིད།།
གླེང་གཞི། སྔོན་དུས་སྟོན་ཞིག་གི་སྐབས་སུ་སངས་རྒྱས་བཅོམ་ལྡན་འདས་མ་མིགརའི་( Mi-
gara) གཞལ་ཡས་ཁང་གི་ཤོད་དུ་དད་ལྡན་ཁྱིམ་པ་རྗེས་འཇུག་བུ་སློབ་ཀྱི་ཚོགས་ཀྱི་དབུས་སུ་
བཞུགས། དེའི་ཚེ་ཚེ་དང་ལྡན་པ་ཀཏྱའི་བུ་ཡུལ་ཨཝནྟིར་(Avanti) གནས་བཅས། རྒྱུན་གཏན་
ལྟར་ཚེ་དང་ལྡན་པ་ཀཏྱའི་བུ་ཆོས་ཞུ་བར་ཐག་རིང་ནས་འོང་དགོས་ཀྱང་དེ་ཉིན་ཚེ་དང་ལྡན་པ་
རྣམས་སྟན་ལ་བཞུགས་ནས་ཀཏྱའི་བུ་ལ་བཞུགས་ས་ཞིག་ཟུར་འཇོག་བྱས། ལྷའི་རྒྱལ་པོ་བརྒྱ་
བྱིན་གྱིས་ལྷ་གནས་གཉིས་ལས་ལྷའི་འཁོར་ཚོགས་ཁྲིད་དེ་བཅོམ་ལྡན་འདས་ཀྱི་དྲུང་དུ་བཅར་ཏེ།
ལྷ་ཡུལ་གྱི་དྲི་ཆབ་དང་མེ་ཏོག་གི་ཕྲེང་བ་ཕུལ་ནས་ཞབས་ལ་བཏུད། བཅོམ་ལྡན་འདས་ཀྱིས་ཚེ་
དང་ལྡན་པ་ཀཏྱའི་བུ་མ་གཟིགས་སྟབས། གང་གི་ཐུགས་ལ། ཚེ་དང་ལྡན་པ་ཀཏྱའི་བུ་འདིར་མེད་
པ་ཅི་ཡིན་ནམ། འདིར་འོང་ན་ལེགས་པར་དགོངས་པས། དེ་མ་ཐག་ཀཏྱའི་བུ་གང་གི་དྲུང་དུ་བཅར་
ནས་རང་གནས་སུ་བསྡད་དོ། །བརྒྱ་བྱིན་གྱིས་ཚེ་དང་ལྡན་པ་མཐོང་བ་དང་། ཀཏྱའི་བུའི་ལོང་བུ་
དམ་པོར་འཇུས་ཏེ། བདག་གི་ཚེ་དང་ལྡན་པ་འདིར་བྱོན་པ་ཤིན་ཏུ་ལེགས། འདིར་འབྱོན་ངེས་
ཤིང༌། དེ་ལྟར་བྱོན་པ་ནི་བདག་གི་འདོད་པ་དེ་ཉིད་དོ་ཞེས་སྨྲས་པ་དང༌། ལག་གཉིས་པོས་ཚེ་དང་
ལྡན་པའི་ཞབས་ཀྱི་ལོང་བུ་ཕུར་ནས་དྲི་ཆབ་དང་མེ་ཏོག་གི་ཕྲེང་བ་ཕུལ། དེ་ནས་ཞབས་ལ་བཏུད་
དེ་གུས་པ་དང་བཅས་ཟུར་ཞིག་ཏུ་བསྡད་དོ༎
ཚུལ་དེར་དགེ་འདུན་རྣམས་ཡི་མ་རངས་པར། བརྒྱ་བྱིན་གྱིས་ཀཏྱའི་བུ་ལ་ཟོལ་གྱིས་བསྟོད་
ཅིང་བཀུར་བས། དེ་ལྟར་སློབ་མའི་ཚོགས་ཀྱི་གཙོ་བོ་གཞན་རྣམས་ལ་མ་བཀུར་རོ། །ཁོ་པས་
ཀཏྱའི་བུ་མཇལ་བ་དང་ལོང་བུ་བཟུང་ནས། བདག་གི་ཚེ་དང་ལྡན་པ་འདིར་བྱོན་པ་ཤིན་ཏུ་ལེགས།
འདིར་འབྱོན་ངེས་ཤིང༌། དེ་ལྟར་བྱོན་པ་ནི་བདག་གི་འདོད་པ་དེ་ཉིད་དོ་ཞེས་སྨྲས་ཏེ། ལག་
པ་གཉིས་པོས་ཚེ་དང་ལྡན་པའི་ཞབས་ཀྱི་ལོང་བུ་ཕུར་ནས་དྲི་ཆབ་དང་མེ་ཏོག་གི་ཕྲེང་བ་ཕུལ།
ཞབས་ལ་བཏུད་དེ་གུས་པ་དང་བཅས་ཟུར་ཞིག་ཏུ་བསྡད་དོ། ཞེས་རང་དགར་བཤད་དོ། །བཅོམ་
ལྡན་འདས་ཀྱིས་དགེ་འདུན་དག་གི་ལབ་གླེང་གསན་ཏེ། དགེ་འདུན་དག །བདག་གི་རིགས་ཀྱི་བུ
ཀཏྱའི་བུ་དང་འདྲ་བའི་དགེ་འདུན་རྣམས་ཀྱིས་རང་རང་གི་དབང་པོའི་སྒོ་བསྡམས་ཏེ་ཞི་ཞིང་དུལ་
བས། དེ་ལ་ལྷ་དང་མི་རྣམས་སྨོན་ཏེ་དགའ་བས་བསྟོད་དོ་ཞེས་བཀའ་སྩལ་ཏོ ༎
བསྟན་དོན། རྟ་རྒོད་འདུལ་སྦྱོང་བྱེད་པོས་རྟ་བཏུལ་ཏེ་དུལ་བ་ལྟར་གང་གི་སེམས་སམ་ཤེས་
པ་དག་དུལ་བ་སྟེ་ཉེ་བར་ཞི་བ་དང་། གཞན་ལ་བསྙོན་འཛུགས་བྱེད་པ་སྤངས་པ། སེམས་དྲི་མས་
མ་གོས་པ། སེམས་རྣལ་དུ་ཕབ་པའམ་བརྟན་པ་དག་ལ་ལྷ་རྣམས་ཀྱིས་ཀྱང་བསྟོད་ཅིང་དགའ་བར་
འགྱུར་རོ།།
འགྲེལ་པ། མདོ་ལས་ཤེས་པར་དྲུག་གསུངས་པ་ནི། ༡) མིག་གི་རྣམ་ཤེས། ༢) རྣའི་རྣམ་
ཤེས། ༣) སྣའི་རྣམ་ཤེས། ༤) ལྕེའི་རྣམ་ཤེས། ༥) ལུས་ཀྱི་རྣམ་ཤེས། ༦) ཡིད་ཀྱི་རྣམ་ཤེས་
བཅས་སོ།
བརྟན་པ་ཞེས་པ་ནི་ཕྱི་ནང་གི་རྐྱེན་ངན་པ་དག་གི་དབང་དུ་མ་སོང་བའོ། །སངས་རྒྱས་ཀྱི་
ཐུགས་བརྟན་པ་ནི་ལམ་བཞི་ལས་སོ། བཞི་པོ་ནི། ༡) སྲེད་པའི་ཆུ་བོ་ལས་བརྒལ་བ། ༢) སྲིད་
པའི་ཆུ་བོ་ལས་བརྒལ་བ། ༣) མ་རིག་པའི་ཆུ་བོ་ལས་བརྒལ་བ། ༤) ལྟ་བའི་ཆུ་བོ་ལས་བརྒལ་བ་
བཅས་སོ། །རྒྱུ་མཚན་དེ་དག་གི་ཕྱིར་བཅོམ་ལྡན་འདས་ཀྱི་ཐུགས་ནི་རབ་ཏུ་བརྟན་ནོ།།
སྐྱེ་བོའི་སེམས་བརྟན་ཞེས་པ་ནི། རང་གིས་མཐོང་བ་དང་། ཐོས་པ། དྲི་ཚོར་བ། རོ་མྱངས་
པ༑ རེག་པ་བཅས་ལ་རྣམ་འགྱུར་མ་བསྟན་པ་ལས་བྱུང་བའི་དེ་དང་དེའི་མྱོང་བའམ་གཏིང་ཚུགས་
པའི་སེམས་ཀྱི་གནས་སྟངས་བབས་ལྷིང་པ་ཞིག་ལའོ། །རྣམ་འགྱུར་དེ་ཡང་ལེགས་པ་དང་ཉེས་པ།
ཡིད་དུ་འོང་བ་དང་མི་འོང་བ་སོགས་ལ་རྣམ་རྟོག་གིས་སྒྲོ་འདོགས་པ་དང་སྐུར་བ་འདེབས་པ་ལས་
བསྙོན་བཙུགས་ཏེ་འགོ་ཚུགས་སོ། །དབང་པོའི་སྒོ་སྡོམ་པས་རྣམ་འགྱུར་དེ་དག་འགོག་པར་བྱེད་
ཅིང༌། བསྡམས་པས་ན་ཤེས་པ་རྣལ་དུ་ཕབ་སྟེ་རྒྱུད་ཞི་བར་འགྱུར་རོ།
དགྲ་བཅོམ་མཆོག་ཏུ་བཟང༌།
༧ (༦) ཚེ་དང་ལྡན་པ་ཤཱ་རིའི་བུའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། མཆོག་ཟུང་གི་ཡ་
གྱལ་ཤཱ་རིའི་བུ་དང་གྲྭ་ཆུང་ཞིག་ལ་ཚིགས་སུ་བཅད་པ་འདི་གསུངས་སོ།།
ས་གཞི་བཞིན་དུ་རྣམ་པར་མི་འགོག་སྟེ།།
དབང་པོའི་ཕུར་པ་བཞིན་དུ་བརྟུལ་ཞུགས་བརྟན།།
རྫིང་བུ་བཞིན་དུ་རྙོག་པ་དང་བྲལ་བ༎
དེ་འདྲ་དག་ནི་འཁོར་བར་མི་འགྱུར་རོ།།
གླེང་གཞི། སྔོན་སྐབས་ཤིག་ལ་ཆར་དུས་རྫོགས་པ་དང༌། ཚེ་དང་ལྡན་པ་ཤཱ་རིའི་བུ་བསོད་སྙོམས་
སློང་བར་འགྲོ་འདོད་དེ་བཅོམ་ལྡན་འདས་ལ་དགོངས་སྐོར་ཞུས་ཏེ་གནང་བ་ཐོབ་པ་དང༌། ཐོན་ཕྱག་
བཙལ་རྗེས་རང་གི་འཁོར་དང་ལྷན་དུ་ཕྱོགས་ལ་ཐོན། གཞན་ཡང་དགེ་འདུན་མང་པོས་ཚེ་དང་
ལྡན་པར་དགོངས་པ་ཞུས། གནང་བ་སྩལ་བ་དང་ཤཱ་རིའི་བུས་འཚམས་ཞུའི་སླད་རྒྱུན་དུ་གྲགས་
པའི་དགེ་འདུན་སོ་སོའི་ཆོས་མིང་དང་ཁྱིམ་མིང་རེ་རེ་བཞིན་སྨྲས། ཆོས་མིང་དང་ཁྱིམ་མིང་ཆ་མ་
འཚལ་བའི་དགེ་འདུན་ཆེ་གེ་མོ་ཞིག་གིས། ཚེ་དང་ལྡན་པ་མཆོག་གིས་བདག་གི་ཆོས་མིང་དང་
ཁྱིམ་མིང་བོས་ནས་འཚམས་ཞུ་གནང་ངེས་ཞེས་བཤད། འོན་ཏེ་དགེ་འདུན་འདུས་ཚོགས་ཤིན་ཏུ་
ཆེ་བའི་ཁྲོད་དུ་ཤཱ་རིའི་བུས་ཁོ་པར་ཐུགས་སྣང་མ་བྱུང༌། དེ་མ་ཐག་དགེ་འདུན་དེས། ཤཱ་རིའི་བུས་
དགེ་འདུན་གཞན་ལ་ལྟར་བདག་ལ་ཁ་ཡ་བྱས་མ་སོང་ཞེས་ཆིག་ལབ་བྱས་ཏེ། སེམས་ནང་འཁོན་
འཛིན་དང་ངན་སེམས་སྐྱེས།
དེར་མ་ཟད་ཚེ་དང་ལྡན་པའི་མཐང་གོས་ཀྱི་མཐའ་ལྕགས་དགེ་འདུན་དེར་རེག་ཙམ་བྱས་
པས་ཁོ་པའི་སེམས་ནང་སྡང་འཛིན་སྔར་བས་ཆེ་རུ་སོང༌། དེ་ནས་ཤཱ་རིའི་བུ་དགོན་པའི་རྒྱལ་སྒོ་
བརྒྱུད་ཕེབས་པ་ཤེས་འཕྲལ་ཁོ་པ་བཅོམ་ལྡན་འདས་ཀྱི་དྲུང་དུ་བཅར་ཏེ། སློབ་དཔོན་མཆོག །ཤཱ་
རིའི་བུ་ནི་ཁྱེད་ཀྱི་ཐུགས་སྲས་ཡིན་མོད་ཀྱི། ཁོ་པས་བདག་འབུད་རྒྱག་བཏང་ནས་བདག་གི་རྣ་
ལ་རྨས་སྐྱོན་ཕོག་གྲབས་བྱས་བྱུང༌། དེ་ལྟར་ནའང་ཁོ་པས་བདག་ལ་དགོངས་སེལ་ཙམ་མ་ཞུས་
པར། བསོད་སྙོམས་ལ་བསྐྱོད་སོང་ཞེས་ཞུས། བཅོམ་ལྡན་འདས་ཀྱིས་ཤཱ་རིའི་བུ་གང་གི་དྲུང་
དུ་བོས། ཤཱ་རིའི་བུས་སྟོན་པའི་དྲུང་དུ་བཅར་ནས་གུས་ཕྱག་བཙལ་རྗེས་ཟུར་ཞིག་ཏུ་ཙོག་པུར་
བསྡད། བཅོམ་ལྡན་འདས་ཀྱིས་གནད་དོན་དེའི་ཐད་དྲི་རྩད་མཛད་པས། ཤཱ་རིའི་བུས། བདག་གིས་
དགེ་འདུན་དེར་འབུད་རྒྱག་བཏང་མེད་ཅེས་བརྗོད་རྒྱུའི་དོད་དུ་རང་གི་ཡོན་ཏན་བརྗོད།
དགེ་འདུན་དེས་ཤཱ་རིའི་བུའི་མཛངས་སྤྱོད་སྐོར་ཐོས་མ་ཐག་རང་གིས་ཤཱ་རིའི་བུ་ལ་སྐུར་བ་
བཏབ་པ་ངོས་ཟིན་ནས་གནོང་འགྱོད་ཀྱིས་ལུས་རེངས་པོར་གྱུར་ཏེ། བཅོམ་ལྡན་འདས་ཀྱི་ཞབས་
ཀྱི་དྲུང་དུ་ས་ལ་འགྱེལ། རང་གི་ནོངས་པ་ངོས་ལེན་བྱས་ཏེ་མཐོལ་ལོ་བཤགས། བཅོམ་ལྡན་འདས་
ཀྱིས་ཤཱ་རིའི་བུ་ལ། རིགས་ཀྱི་བུ། ཉོན་མོངས་པའི་དགེ་འདུན་འདིར་བཟོད་པ་བཞེས་ཤིག །དེ་
མིན་ཁོ་པའི་མགོ་བོ་དུམ་བུ་བདུན་དུ་གས་པར་འགྱུར་རོ་ཞེས་གསུངས། དེ་མ་ཐག་ཤཱ་རིའི་བུས་
དགེ་འདུན་དེའི་མདུན་དུ་ལུས་སྒུར་ཙམ་གནང༌། ཁོ་པའི་ལག་ནས་བཟུང་སྟེ། ཚེ་དང་ལྡན་པ།
བདག་གིས་ཁྱེད་ལ་འཁོན་དུ་ནམ་ཡང་མི་འཛིན། ཅི་སྟེ་ངས་ཁྱེད་ལ་གནོད་པའི་ལས་འདྲ་བྱས་ཡོད་
ཚེ་བདག་ལ་དགོངས་སུ་གསོལ། དུས་མཚུངས་དགེ་འདུན་རྣམས་ཀྱིས། མཆེད་གྲོགས། ཚེ་དང་
ལྡན་པའི་ངོ་མཚར་ཆེ་བའི་ཡོན་ཏན་ལ་གཟིགས་དང༌། ཁོང་གིས་རྫུན་དང་སྐུར་བ་འདེབས་མཁན་
གྱི་དགེ་འདུན་དེར་ཁོང་ཁྲོའམ་ཞེ་སྡང་རྩ་བ་ནས་མེད་པར། དེ་ལས་ལྡོག་སྟེ་ཕར་བཟོད་གསོལ་
ཞུས་སོ། །ཞེས་སྨྲས། བཅོམ་ལྡན་འདས་ཀྱིས་དགེ་འདུན་དག་གི་གཏམ་གསན་པ་དང་། དགེ་
འདུན་དག །ཁྱེད་ཅག་ཅི་གླེང་བཞིན་གདའ་ཞེས་དྲིས་པས། ཤཱ་རིའི་བུའི་སྐོར་གླེང་བཞིན་མཆིས་
ལགས་སོ་ཞེས་ཞུས། དེ་ལ་གང་གིས། དགེ་འདུན་དག །ཤཱ་རིའི་བུས་ཁོང་ཁྲོ་བའམ་ཞེ་སྡང་བ་ནི་
མི་སྲིད་དོ། །དེ་ཅིའི་ཕྱིར་ཞེ་ན། ཤཱ་རིའི་བུའི་སེམས་ནི་ས་གཞི་དང་། བརྒྱ་བྱིན་གྱི་ཕུར་པ། རྫིང་བུ་
བཅས་དང་འདྲའོ་ཞེས། བཀའ་སྩལ་ཏོ།
བསྟན་དོན། དགྲ་བཅོམ་པ་དག་ལ་གནོད་པ་སོགས་གང་བྱས་རུང་དེ་དག་ཁོང་ཁྲོ་བར་
ནམ་ཡང་མི་འགྱུར་ཞིང༌། དེ་དག་ནི་གྲོང་ཁྱེར་གྱི་རྒྱལ་སྒོའི་འགྲམ་གྱི་ཕུར་པ་ལྟར་ཤིན་ཏུ་བརྟན་
པས་གཡོ་བར་མི་འགྱུར་རོ། །དེ་དག་ནི་རྒྱ་མཚོ་དང་རྙོག་པ་མེད་པའི་རྫིང་བུ་བཞིན་དུ་ཁམས་
དྭངས་ཤིང་ཞི་བར་གནས་སོ། །དེ་ལྟ་བུའི་སྐྱེས་བུས་འཁོར་བའི་གནས་སུ་འཁྱམས་པ་ལས་
བཟློགས་སོ།།
འགྲེལ་པ། བརྒྱ་བྱིན་གྱི་ཕུར་པ་ཞེས་པ་ནི་བཙན་རྫོང་ངམ་གྲོང་ཁྱེར་གྱི་རྒྱལ་སྒོའི་འགྲམ་དུ་
བཞེངས་པའི་ལྕོག་མཁར་ལ་གོ །འགྲེལ་བརྗོད་བྱེད་པོས་བཀྲལ་བར་གཞིགས་ན། ལྕོག་མཁར་
དེ་ནི་གྲོང་ཁྱེར་གྱི་ཕྱི་ནང་གང་རུང་དུ་མཛེས་རྒྱན་གྱི་ཚུལ་དུ་བཞེངས་པའི་ཕུར་པ་ཧ་ཅང་བརྟན་
པོ་ཞིག་ཡིན། སྤྱིར་སོ་ཕག་གམ་མཁྲེགས་ཤིང་ལས་ཟུར་བརྒྱད་ཅན་གྱི་དབྱིབས་སུ་བརྐོས་ཤིང༌།
ཕུར་པའི་ཕྱེད་ས་འོག་ཏུ་བཙུགས་ཏེ་ཧ་ཅང་བརྟན་ཅིང་གཡོ་བ་མེད་པས། བརྒྱ་བྱིན་གྱི་ཕུར་པ་དེའི་
དཔེ་རུ་བཀོད།
དམ་པ་ཉེ་བར་ཞི།
༧ (༧) གྲོང་ཁྱེར་ཀོསམྦིའི་དགེ་ཚུལ་ཞིག་གི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། གྲོང་ཁྱེར་ཀོསམྦིའི་
ཚེ་དང་ལྡན་པ་སྐར་རྒྱལ་གྱི་སློབ་མ་དགེ་ཚུལ་ཞིག་ལ་ཚིགས་སུ་བཅད་པ་འདི་གསུངས་སོ།།
དེ་ཡི་ཡིད་ནི་ཞི་གྱུར་ཅིང་། །ངག་དང་ལས་ཀྱང་ཞི་བར་གྱུར།།
ཡང་དག་ཤེས་པས་རྣམས་གྲོལ་བའི། །ཉེ་བར་ཞི་བ་དེ་འདྲ་ཉིད།
གླེང་གཞི། གྲོང་ཁྱེར་ཀོསམྦིའི་ནང་གི་ཁྱིམ་ཚང་ཞིག་ནས་ཡིན་པའི་གཞོན་ནུ་ཆེ་གེ་མོ་ཞིག་
འཁོར་བ་ལས་ངེས་པར་བྱུང་སྟེ་སངས་རྒྱས་པའི་བསྟན་པའི་ལུགས་བཞིན་དགེ་འདུན་གྱི་སྡེའི་
ཁོངས་སུ་རབ་ཏུ་བྱུང༌། བསྲུང་བྱའི་སྡོམ་པ་ཚང་མ་བླངས་རྗེས་ཁོ་པའི་མིང་ལ་ཚེ་དང་ལྡན་པ་
ཀོསམྦི་སྐར་རྒྱལ་ཞེས་བཏགས། ཆར་དུས་རིང་ཀོསམྦིར་གནས་བཅས་པའི་རྗེས་འཚོ་བའི་ཡོ་
བྱད་སྦྱོར་མཁན་ཞིག་གིས་གྲྭ་ཆས་ཆ་གསུམ་དང༌། བྱེ་མ་ཀ་ར། མར་སོགས་ཀྱི་བསོད་སྙོམས་
བསྣམས་ནས་ཁོ་པའི་འགྲམ་དུ་བཞག་སྟེ། ཚེ་དང་ལྡན་པ་ལགས། ཁྱེད་ལ་ལྟ་རྟོག་གནང་མཁན་
རབ་བྱུང་གཅིག་ཀྱང་མེད་པ་བདེན་ན། བདག་གི་བུ་ཁྱེད་ལས་རབ་ཏུ་བྱུང་བར་འདོད་ཅེས་ཞུས།
ཚེ་དང་ལྡན་པས་གུས་པ་ཆེན་པོས་བསོད་སྙོམས་བཞེས། ཁྱིམ་པ་དད་ལྡན་པ་དེས་ལོ་ངོ་བདུན་
ལས་མ་སོན་པའི་རང་གི་བུ་ཚེ་དང་ལྡན་པའི་དྲུང་དུ་ཁྲིད་ནས། དགེ་འདུན་གྱི་སྡེའི་ཁོངས་སུ་
འཇུག་ཏུ་གསོལ་བ་བཏབ། དེ་ནས་ཚེ་དང་ལྡན་པས་བུ་དེའི་སྐྲ་ལ་བྱུལ་བྱུལ་བྱས། ཐོག་མར་ཕུང་
པོ་ལྔའི་ཐོག་སྒོམ་རྒྱག་སྟངས་བསླབས་པ་དང་དགེ་འདུན་གྱི་སྡེའི་ཁོངས་སུ་ཞལ་གྱིས་བཞེས་
ཏེ༑ ཁོ་པའི་སྐྲ་ལ་སྤུ་གྲི་རེག་པ་མ་ཐག་དགྲ་བཅོམ་པའི་གོ་འཕང་དང་འཇིག་རྟེན་ལས་འདས་པའི་
དབང་པོ་ཐོབ་བོ། །བུ་དེ་དགེ་འདུན་གྱི་སྡེར་བཅུག་པའི་རྗེས་ཚེ་དང་ལྡན་པ་གྲོང་ཁྱེར་ཀོསསྦིར་
ཟླ་ཕྱེད་བཞུགས། དེ་ནས་བཅོམ་ལྡན་འདས་མཇལ་བར་འགྲོ་རྒྱུར་ཐག་བཅད་དེ། བུ་སློབ་དེར་
རྒྱགས་ཆས་འཁྱེར་དུ་བཅུག་ནས་ལམ་དུ་ཞུགས། ལམ་བར་དུ་ཚ་འབོག་ཆེད་དགོན་པ་ཞིག་
གི་ནང་འཛུལ་ནས་བུ་སློབ་དེས་རང་གི་བླ་མར་གཟིམ་ས་ཞིག་གཡར་བ་དང་། རང་ཉིད་གཟིམ་
གཡོག་གི་ཚུལ་དུ་ཟུར་དུ་ཙོག་པུར་བསྡད། དེ་ལྟར་འདུག་མུར་ག་ལེར་མུན་པ་འཐིབས་པས་
བཟོད་མི་བདེ་བར། བླ་མའི་གཟིམ་ཁྲིའི་དྲུང་དུ་རྐང་པ་གཉིས་སྐྱིལ་མོ་ཀྲུང་དུ་སྒོམ་ལ་རོལ་བཞིན་
པའི་ཆ་ཆ་ལུགས་བཟུང་ནས་མཚན་གང་བསྡད།
ཕྱི་ཉིན་ཞོགས་པ་ཐོ་རེངས་སུ་ཚེ་དང་ལྡན་པ་མལ་ལས་ལངས་ཏེ། ངས་བུ་སློབ་འདི་ཕྱི་རུ་
གཏོང་དགོས་སྙམ་སྟེ། མལ་ཁྲིའི་ཟུར་ཞིག་ཏུ་ཡོད་པའི་རླུང་གཡབ་དེ་བླངས་ནས་གཡོབ་བཞིན།
བུ་སློབ། ཕྱི་རུ་སོང་ཞེས་སྨྲས་པ་དང་། རླུབ་གཡབ་ཀྱི་ཡུ་བ་བུ་སློབ་དེའི་མིག་ལ་བསྣུན་པས་དེ་མ་
ཐག་ཁོ་པའི་མིག་ལོང་བ་བཟོས། བུ་སློབ་ཀྱིས། བླ་མ་ལགས་གང་གསུངས་སམ་ཞེས་ཞུས་པས།
ཡར་ལངས་ནས་ཕྱིར་རྒྱུགས་ཞེས་ལན་བཏབ། དེ་ལ་བུ་སློབ་ཀྱིས། ངའི་མིག་ལོང་བར་གྱུར་སོང་
ཞེས་མ་སྨྲས་པར། ལག་གཅིག་གིས་མིག་བཀབ་ནས་ཕྱིར་ཤར་གྱིས་བསྐྱོད། དེར་མ་ཟད་དགེ་
ཕྲུག་ཅིག་གི་ངོས་ནས་བསྒྲུབ་དགོས་པའི་ལས་འགན་སྒྲུབ་རྒྱུའི་དུས་ལ་བབས་པ་དང་། ངའི་མིག་
གིས་མཐོང་གི་མི་འདུག་ཅེས་གཡོ་ཟོལ་མེད་པར། ལག་གཅིག་གིས་མིག་བཀབ། ལག་གཅིག་
གིས་ཕྱགས་མ་བཟུང་སྟེ་གསང་སྤྱོད་དང་། ཁྲུས་ཁང་། བླ་མའི་གཟིམ་ཁང་བཅས་ཀྱི་ཕྱི་ནང་གང་
སར་བྱི་དོར་བྱས། བླ་མར་ཁྲུས་ཆུ་གྲ་སྒྲིག་བྱས་སོ།།
དགེ་ཚུལ་བུ་སློབ་དེས་རང་གི་བླ་མར་ཚེམས་ཤིང་འབུར་བར་བསྐྱོད་སྐབས། བུ་སློབ་ཀྱིས་
བླ་མར་སྒྲུང་འགོ་ནས་མཇུག་བར་ཞུས་པས། སྒྲུང་དེ་གསན་མ་ཐག་ཚེ་དང་ལྡན་པར་སེམས་
འགུལ་ཚད་མེད་ཐེབས། བུ་སློབ་ཀྱིས་ཐུགས་གསོ་ཐབས་བྱས་ཀྱང་མ་ཐུབ། འགྱོད་སེམས་དང་
བཅས་བུ་སློབ་ཁྲིད་དེ་བཅོམ་ལྡན་འདས་ཀྱི་དྲུང་དུ་བཅར། བཅོམ་ལྡན་འདས་ཀྱིས་ཚེ་དང་ལྡན་
པར་བདེ་ཐང་སྐོར་བཀའ་དྲི་གནང་བར། ཚེ་དང་ལྡན་པས། བདག་ཤིན་ཏུ་བདེ། འོན་ཏེ་འདིར་ན་
གཞོན་དགེ་ཚུལ་ཞིག་ཡོད་པས། འདིའི་ཡོན་ཏན་ནི་ད་བར་ངས་མཐོང་བ་ཀུན་གྱིས་འགྲན་ཟླ་བྲལ་
བ་ཞིག་གདའ། བུ་སློབ་ཀྱིས་བདག་ལ་སྒྲུང་བཤད་རྗེས། བདག་གིས་ཁོ་པར་དགོངས་སེལ་ཞུས་
སྐབས། ཁོ་པས། བདག་དང་ཁོ་པ་གཉིས་ཀར་ལན་པ་མེད་པས་འཁོན་དུ་མི་འཛིན་ནོ་ཞེས་སྨྲས་
སོ་ཞེས་སྙན་དུ་གསོལ། དེ་ལ་བཅོམ་ལྡན་འདས་ཀྱིས། མ་རུངས་བའི་སེམས་དང་བྲལ་བ་རྣམས་
ཀྱིས་སུ་ལའང་ཁོང་ཁྲོ་དང་ཞེ་སྡང་བར་མི་བྱའོ་ཞེས་གསུངས།
བསྟན་དོན། དགྲ་བཅོམ་པར་ནི་མ་རིག་པ་མེད་ཅིང༌། སེམས་རབ་ཏུ་ཞི་བས། འགྱུར་བའི་
ཆོས་ཅན་གྱི་ཕྱིའི་རྐྱེན་གང་གིས་ཀྱང་དེའི་སེམས་གཡོ་བར་མི་ནུས། སེམས་རབ་ཏུ་བརྟན་པས།
ངག་དང་ལུས་ཀྱི་ལས་ཀྱང་རབ་ཏུ་ཞི་བ་སྟེ། ཕན་པའི་རང་བཞིན་འབའ་ཞིག་གོ།
འགྲེལ་པ། ཞི་བ་སྟེ་མྱ་ངན་ལས་འདས་པའི་ས་ནི་དོན་དམ་པའི་ཞི་བའམ་བདེ་བའོ། །དེ་གང་
གིས་ཕྱིར་ཞེ་ན། མྱ་ངན་ལས་འདས་པའི་ས་ལ་གནས་པའི་སྐྱེས་བུ་དེས་མི་རྟོག་ཡེ་ཤེས་ཀྱི་ས་ལ་
གནས་པའམ་རྟོག་པའི་དྲ་བ་ཐམས་ཅད་སྤངས་པས། མི་གཡོ་བའི་ཞི་བའི་གནས་ཐོབ་བོ། །སེམས་
ནི་བྱ་བྱེད་ཐམས་ཅད་ཀྱི་ཆུ་མགོ་ལྟ་བུ་ཡིན་སྟབས། སེམས་རབ་ཏུ་ཞི། སེམས་རབ་ཏུ་ཞི་བས།
ལུས་ངག་གི་ལས་ཀྱང་རབ་ཏུ་ཞིའོ། །དེས་ན་དེའི་སྒོ་གསུམ་ཡོངས་སུ་ཞི་བར་གནས་སོ།།
མཆོག་གི་སྐྱེས་བུ་སྐྱོན་དང་བྲལ།
༧ (༨) ཚེ་དང་ལྡན་པ་ཤཱ་རིའི་བུའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཚེ་དང་ལྡན་པ་ཤཱ་
རིའི་བུ་ལ་ཚིགས་སུ་བཅད་པ་འདི་གསུངས་སོ།།
མི་གང་མོས་པ་མེད་པ་དང༌། །མ་བྱས་པ་ཤེས་མཚམས་སྦྱོར་ཆད༎
གནས་སྤངས་ཞེན་པ་བྲལ་གྱུར་བ། །དེ་ནི་སྐྱེས་བུ་མཆོག་ཡིན་ནོ།།
གླེང་གཞི། ཉིན་ཞིག་ནགས་ཁྲོད་པ་དགེ་འདུན་སུམ་ཅུ་བཅོམ་ལྡན་འདས་ཀྱི་གམ་དུ་བཅར་ནས་
ཞབས་ལ་བཏུད་དེ་བསྡད། བཅོམ་ལྡན་འདས་ཀྱིས་དེ་དག་ལ་དགྲ་བཅོམ་པའི་གོ་འཕང་འཐོབ་ཕྱིར་
ཉེ་བར་མཁོ་བའི་དབང་པོའམ་ནུས་པ་ལྡན་པ་གཟིགས་ཏེ། ཚེ་དང་ལྡན་པ་ཤཱ་རིའི་བུ་ལ། རིགས་
ཀྱི་བུ། ཁྱོད་ཀྱིས་དད་པའི་ཡོན་ཏན་ལ་མོས་སམ། དེ་མངོན་པར་སྤེལ་བ་དང་ཆེར་བསྐྱེད་པ་ན་འཆི་
བ་མེད་པའི་གནས་ལ་སྦྲེལ་ཞིང་འཆི་བ་མེད་པའི་གནས་སུ་འགོད་དོ། །ཞེས་བཀའ་སྩལ། དེ་ལྟར་
བཅོམ་ལྡན་འདས་ཀྱིས་ཤཱ་རིའི་བུ་ལ་ཚུལ་ཁྲིམས་ཀྱི་ཡོན་ཏན་ལྔའི་སྐོར་བཀའ་འདྲི་བསྩལ།
ཚེ་དང་ལྡན་པས་བཅོམ་ལྡན་འདས་ལ། སྟོན་པ་མཆོག །དད་པ་མངོན་པར་སྤེལ་བ་དང་
ཆེར་བསྐྱེད་པ་ན་འཆི་བ་མེད་པའི་གནས་ལ་སྦྲེལ་ཞིང་འཆི་བ་མེད་པའི་གནས་སུ་འགོད་པར་སྙམ་
སྟེ་བདག་གིས་སྟོན་པར་མི་དད་དོ། །འོན་ཏེ་གང་དག་རྒྱུ་མཚན་ལ་བརྟེན་ནས་འཆི་བ་མེད་པ་
མི་མཐོང་བའམ་མི་ཤེས་པ། ཡང་ན་མ་རྟོགས་པའམ་ཡིད་ལ་མི་བྱེད་པ་རྣམས་ལ་དེ་ལྟའི་དད་པ་
དགོས་པ་ནི་གནད་ཆེ་བར་སྙམ། དཔེར་ན། དད་པའི་དབང་པོ་མངོན་པར་སྤེལ་བ་དང་ཆེར་བསྐྱེད་
པ་ན་འཆི་བ་མེད་པའི་གནས་ལ་སྦྲེལ་ཞིང་འཆི་བ་མེད་པའི་གནས་སུ་འགོད་པར་བཀའ་སྩལ་བ་དེ་
དེ་བཞིན་ལགས་སོ། །ཞེས་ལན་ཕུལ་ལོ།།
དགེ་འདུན་རྣམས་ཀྱིས་དེ་ཐོས་འཕྲལ་ནང་ཁུལ་གླེང་མོལ་ལ་ཞུགས་ཏེ། ཚེ་དང་ལྡན་པ་ཤཱ་
རིའི་བུས་ད་དུང་ལོག་རྟོག་མ་སྤངས་པར། དེ་རིང་ཁོ་པས་ཐ་ན་ཡང་དག་པར་རྫོགས་པའི་སངས་
རྒྱས་ལའང་དད་མོས་མ་བྱས་སོ་ཞེས་སྨྲས། ཚུལ་དེ་བཅོམ་ལྡན་འདས་ཀྱིས་གསན་པ་དང་། དགེ་
འདུན་དག།དེ་ལྟར་ཅིའི་ཕྱིར་སྨྲས་སམ།ངས་ཤཱ་རིའི་བུ་ལ།རིགས་ཀྱི་བུ། སེམས་ཀྱི་ཆེ་བ་ལྔ་དང༌།
ཞི་གནས་དང་ལྷག་མཐོང་རྒྱུད་ལ་མ་བསྐྱེད་པར་ལམ་དང་འབྲས་བུ་མངོན་དུ་བྱེད་པ་སྲིད་དམ་ཞེས་
དྲིས་པས། ཁོ་པས། དེ་ལྟར་མི་སྲིད་དོ་ཞེས་ལན་བཏབ་བྱུང༌། དེ་ལ་ངས། སྦྱིན་པ་དང་དགེ་བའི་
ལས་ཀྱི་འབྲས་བུ་སྨིན་པ་ཞེས་བྱ་བར་ཁྱོད་མི་དད་དམ་ཞེས་དང༌། ཡང་སངས་རྒྱས་དང་སྐྱེས་བུ་
གཞན་གྱི་དགེ་བའི་ལས་ལ་ཁྱོད་མི་དད་དམ་ཞེས་དྲིས་ནའང༌། དོན་དམ་དུ་ཤཱ་རིའི་བུས་དད་པ་
ཙམ་གྱི་རྗེས་སུ་མ་འབྲངས་པར། རིགས་པའི་རྗེས་སུ་བྱས་ཏེ། སྒོམ་སྒྲུབ་ཉམས་ལེན་ལ་དགའ་བ་
དཔག་མེད་ཀྱིས་ཞུགས་པས་ལྷག་མཐོང་ཐོབ་སྟེ་དེས་དྲངས་པའི་མཐུ་ལས་ལམ་དང་འབྲས་བུ་སྐྱེ་
བའི་ཕྱོགས་སུ་བྱས་སོ། །དེས་ན། ཤཱ་རིའི་བུ་ནི་བསྙོན་འདོགས་པའི་གཞིར་མ་གྱུར་རོ་ཞེས་བཀའ་
བསྩལ་ཏོ༎
བསྟན་དོན། (གཞན་) སུ་ལའང་མ་དད་པར་རང་ཉིད་ལ་དད་ན། དེས་མ་བྱས་པའི་བདག་
ཉིད་འཆི་བ་མེད་པ་རྟོགས་པར་འགྱུར་ཞིང་། དེ་ནི་(འཁོར་བའི་) འབྲེལ་ཐག་གཅོད་པ་པོའོ།
མཚན་ནི། དེས་འཇིག་རྟེན་ནམ་འཁོར་བའི་འཆིང་བ་ཀུན་རྨེག་མེད་དུ་བཅོམ་སྟེ། སླར་འཁོར་བའི་
སྐྱེ་བའི་གོ་སྐབས་མེད་པར་བྱས་ཁར། ཉོན་མོངས་པ་ཐམས་ཅད་སྤངས་པའི་ཕྱིར། དོན་དམ་པའི་
དགྲ་བཅོམ་པའི་གང་ཟག་གོ།
འགྲེལ་པ། འདིར་མ་དད་ཅེས་པ་རང་གི་ལྟ་བ་དང་བཅོམ་ལྡན་འདས་ལ་དད་ཅིང་བརྟན་པ་
ལས་དེ་ལས་གཞན་དུ་དད་པར་མི་བྱེད་པ་ལ་དང༌། འཆི་བ་མེད་པ་ནི་འདུས་མ་བྱས་པའི་མྱ་ངན་
ལས་འདས་པ་དང་གནས་གཅིག་གོ །ཚིགས་བཅད་འདིའི་ནང་གི་བརྗོད་པ་ཐམས་ཅད་དམ་པ་
མིན་པ་སྟེ་སྐྱེ་བོ་དམན་པ་དག་ལ་འཇུག་ཅིང༌། དགོས་པ་ནི་མི་དགེ་བ་ལས་བཟློགས་ཏེ་དགེ་བའི་
ཕྱོགས་ལ་སྐུལ་བའི་དོན་དུ་ན་དམིགས་པ་རྒྱ་ཆེ་བས་རླབས་ཆེའོ།།
སྐྱོན་དང་བྲལ་བ་རབ་ཏུ་མཚར།
༧(༩) ཚེ་དང་ལྡན་པ་ནམ་གྲུའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། སེང་ལྡེང་ནགས་ཀྱི་
ཚེ་དང་ལྡན་པ་ནམ་གྲུར་ཚིགས་སུ་བཅད་པ་འདི་གསུངས་སོ།།
ཁྱིམ་མམ་ཡང་ན་ནགས་ཚལ་ལམ། །མཚོ་འམ་འོན་ཏེ་ཐང་ཡང་རུང༌།།
གང་ན་དགྲ་བཅོམ་བཞུགས་པ་ཡི། །ས་ཕྱོགས་དེ་ནི་ཉམས་སུ་དགའ།།
གླེང་གཞི། ནམ་གྲུ་ནི་མཆོག་ཟུང་གི་ཡ་གྱལ་ཤཱ་རིའི་བུའི་གཅུང་པོ་ཆུང་ཤོས་དེ་ཡིན་ཅིང༌། ཤཱ་རིའི་
བུའི་གཅེན་གཅུང་རྣམས་ཀྱི་ཁྲོད་ནས་ཁྱིམ་སྤངས་ཏེ་རབ་ཏུ་མ་བྱུང་བར་ཁྱིམ་ཐབས་ལ་གནས་པ་
གཅིག་པུ་དེ་ཡིན། ཕ་མ་གཉིས་ཀྱིས་ཁོ་པ་གཉེན་སྒྲིག་བྱ་རྒྱུར་བློ་འཚབ་ཆེན་པོ་བྱེད། ནམ་གྲུ་ལོ་
ངོ་བདུན་ལས་མ་སོན་པ་ནའང༌། ཕ་མས་བུ་མོ་ལོ་ཆུང་ཞིག་དང་ལྷན་དུ་གཉེན་སྒྲིག་གྲ་སྒྲིག་བྱས།
གཉེན་སྟོན་མཛད་སྒོའི་སྐབས། ཁོ་པས་ལོ་ན་བརྒྱ་དང་ཉི་ཤུར་སོན་པའི་རྒད་མོ་ཞིག་མཐོང་སྟེ།
སེམས་ཅན་ཐམས་ཅད་རྒད་མོ་དེ་ལྟར་རྒ་བ་དང་རྒུད་པའི་རང་བཞིན་དུ་ཤེས། དེས་རྐྱེན་པས་ཁྱིམ་
ཚེ་ལས་བྲོས་ཏེ་དགོན་པ་ཞིག་ཏུ་ཤར་རེར་བསྐྱོད། དེའི་ནང་དགེ་འདུན་སུམ་ཅུ་ཙམ་གནས་ཤིང༌།
དང་ལྡན་པ་ཤཱ་རིའི་བུས་སྔ་ས་ནས་དགེ་འདུན་རྣམས་ལ་རང་གི་གཅུང་པོ་དགོན་པར་སླེབས་ཚེ་
ཆོས་སྒོར་འཇུག་ཏུ་གསོལ་བ་བཏབ་ཟིན། དེ་དེ་བཞིན་དུ་དགེ་འདུན་རྣམས་ཀྱིས་ནམ་གྲུར་དགེ་
ཚུལ་གྱི་སྡོམ་པ་མནོས་ནས་ཤཱ་རིའི་བུར་བརྡ་ལན་བསྐྱལ།
དགེ་ཚུལ་ནམ་གྲུས་དགེ་འདུན་དག་གི་དྲུང་ནས་སྒོམ་ཐབས་ཤིག་བླངས་རྗེས་དཔག་ཚད་
སུམ་ཅུ་ཙམ་གྱི་སར་ཆགས་པའི་སེང་ལྡེང་ནགས་ཀྱི་ཁྲོད་དུ་ཐོན་ཏེ། སེམས་རྩེ་གཅིག་ཏུ་སྒོམ་སྒྲུབ་
ལ་གཞོལ་བས། ཆར་དུས་རྫོགས་པ་དང་དགྲ་བཅོམ་པའི་གོ་འཕང་ཐོབ་བོ། །དེ་ནས་ཤཱ་རིའི་བུས་
རང་གི་གཅུང་པོ་ཐུག་འཕྲད་དུ་འགྲོ་རྒྱུར་བཅོམ་ལྡན་འདས་ལ་དགོངས་སྐོར་ཞུས་པས། བཅོམ་
ལྡན་འདས་ཀྱིས་གང་ཉིད་ཀྱང་དེར་འགྲོའོ་ཞེས་གསུངས་ཏེ། ཤཱ་རིའི་བུ་དང་ལྷན་དུ་དགེ་ཚུལ་ནམ་
གྲུར་གཟིགས་པར་ཕེབས། གཞན་་ཡང་ཚེ་དང་ལྡན་པ་སིཝལི་(Sivali)དང་དགེ་འདུན་མང་པོ་
དེར་གཤེགས་སོ།།
ཕེབས་ལམ་རིང་བའི་ཁར་ཁོད་མི་སྙོམས་པ་དང་མི་མེད་ལུང་སྟོང་ཡིན། འོན་ཀྱང་བཅོམ་
ལྡན་འདས་དང་དགེ་འདུན་རྣམས་ལ་ཕེབས་ལམ་དུ་ལྷ་རྣམས་ཀྱིས་དཔག་ཚད་རེར་དགོན་པ་རེ་
དང་ཞལ་ཟས་གྲ་སྒྲིག་ཞུས་ཏེ་ཞབས་ཏོག་ལེགས་པར་བསྒྲུབས། ཉིན་རེར་དཔག་ཚད་རེ་འགྲུལ་
བཞུད་མཛད། ནམ་གྲུས་བཅོམ་ལྡན་འདས་གཟིགས་སྐོར་དུ་ཕེབས་པ་ཤེས་འཕྲལ་ཕེབས་བསུའི་
གྲ་སྒྲིག་སླད་རང་གི་འཇིག་རྟེན་ལས་འདས་པའི་སྟོབས་ཀྱིས་བཅོམ་ལྡན་འདས་ལ་དགོན་པ
དམིགས་བསལ་ཞིག་དང་དགེ་འདུན་རྣམས་ལ་དགོན་པ་ལྔ་བརྒྱ་བཞེངས། བཅོམ་ལྡན་འཁོར་དང་
བཅས་པ་དེར་བཞུགས་རིང་ཐུགས་སྤྲོ་པོར་བཞུགས་སོ༎
ཕྱིར་ཕེབས་སྐབས་སྔར་བཞིན་ཉིན་རེར་དཔག་ཚད་རེ་འགྲུལ་བཞུད་གནང༌། ཟླ་དེའི་ཟླ་
མཇུག་ཏུ་གྲོང་ཁྱེར་མཉན་ཡོད་ཀྱི་ཤར་མཚམས་སུ་ཆགས་པའི་ཤར་གྱི་ནགས་ཞེས་བྱ་བའི་དགོན་
དུ་འབྱོར། དེ་ནས་ས་ག་མའི་ཁྱིམ་དུ་བྱོན་པས་བསོད་སྙོམས་ཕུལ། ཞལ་ལག་གྲུབ་རྗེས་ཝི་སཱ་ཀས་
བཅོམ་ལྡན་འདས་ལ། སེང་ལྡེང་ནགས་ཀྱི་ཁྲོད་དུ་ནམ་གྲུའི་གནས་སྐྱིད་པོ་འདུག་གམ་ཞེས་བཀའ་
འདྲི་ཞུས་སོ།།
བསྟན་དོན། གྲོང་ངམ་ནགས་ཚལ། གཤོངས་སམ་ཐང་གང་རུང་དགྲ་བཅོམ་པ་བཞུགས་
སའི་གནས་དེ་གནས་ཀྱི་མཆོག་སྟེ་ཆེས་ཉམས་དགའ་བ་དང་ཆེས་སྐྱིད་འབོལ་ལེ་བའོ།།
འགྲེལ་པ། དགྲ་བཅོམ་པ་ནི་གྲོལ་བ་ཐོབ་པ་དང༌། ཡང་དགེ་སྦྱོང་ཞེས་པའི་དོན་དུ་བཀྲལ་
ཞིང༌། དགེ་སྦྱོང་ཞེས་པ་ནི་ཞུགས་གནས་བརྒྱད་དེ། ལམ་ལ་ཞུགས་པ་བཞི་དང་འབྲས་བུ་ལ་
གནས་པ་བཞི་སྟེ་བརྒྱད་པོ་གང་རུང་ལ་གནས་པའོ། བརྒྱད་པོ་ནི། ༡) རྒྱུན་ཞུགས་ཞུགས་པ། ༢)
ཕྱིར་འོང་ཞུགས་པ། ༣)ཕྱིར་མི་འོང་ཞུགས་པ། ༤) དགྲ་བཅོམ་ཞུགས་པ། ༥) རྒྱུན་ཞུགས་འབྲས་
གནས། ༦) ཕྱིར་འོང་འབྲས་གནས། ༧) ཕྱིར་མི་འོང་འབྲས་གནས། ༨) དགྲ་བཅོམ་འབྲས་གནས་
རྣམས་སོ། །བསྡུས་ན་བཞི། རྒྱུན་ཞུགས་ཞུགས་པ། ཕྱིར་འོང་ཞུགས་པ། ཕྱིར་མི་འོང་ཞུགས་པ།
དགྲ་བཅོམ་ཞུགས་པའོ། །གཞུང་ཁ་ཤས་ནང་དགེ་སྦྱོང་ཆེན་པོ་ཞུགས་གནས་དགུ་པར་དྲངས།
ཆོས་མངོན་པ་ལས། མི་རྟག་པ་དང་། སྡུག་བསྔལ་བ། རང་བཞིན་གྱིས་མ་གྲུབ་པ་སོགས་རྟོགས་
པའི་ཤེས་རབ་སྟེ་འཇིག་རྟེན་ལས་འདས་པའི་ལམ་མམ་སྤྱིར་ལམ་གང་རུང་རྒྱུད་ལ་བསྐྱེད་པ་ན་
གནས་བཞི་པོ་གང་རུང་ལ་ཞུགས་པར་བཤད་དོ།།
འདོད་ཆགས་བྲལ་བ་ནགས་སུ་སྤྲོ།
༧ (༡༠) བུད་མེད་ཆེ་གེ་མོ་ཞིག་གི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། རང་གཤིས་ལ་
དོགས་གཞི་ཆེ་བའི་བུད་མེད་ཅིག་ལ་ཚིགས་སུ་བཅད་པ་འདི་གསུངས་སོ།།
གང་དུ་སྐྱེ་བོ་མི་དགའ་བའི། །དགོན་པ་རྣམས་ནི་ཉམས་དགའ་སྟེ།།
འདོད་པ་རྗེས་སུ་མི་འཚོལ་བའི། །འདོད་ཆགས་བྲལ་བ་དེ་རྣམས་དགའ།།
གླེང་གཞི། ངེད་ཅག་ལ་གསུངས་གསལ། ཟས་བསོད་སྙོམས་ལ་བརྟེན་པའི་དགེ་འདུན་ཆེ་གེ་མོ་
ཞིག་ལ་སངས་རྒྱས་བཅོམ་ལྡན་འདས་ཀྱི་དྲུང་ནས་སྒོམ་ཐབས་ཤིག་ཐོབ་ནས་སྒོམ་སྒྲུབ་ཉམས་
ལེན་ཆེད་སྤྲོ་སྐྱིད་སྐྱེད་ཚལ་གོག་པོ་ཞིག་གི་ནང་དབེན་ས་བསྟེན་དུ་གཤེགས། དེའི་ཚེ་མཐོ་རིམ་
སྨད་འཚོང་མ་ཞིག་གིས། བདག་ས་ཆ་འདི་དང་འདི་ཞེས་བྱ་བར་འོངས་ནས་དེར་ཐུག་གོ་ཞེས་
སྨྲས་ཏེ། སྐྱེས་པ་ཞིག་དང་ལྷན་དུ་འཛོམས་རྒྱུའི་དུས་ཚོད་ཁ་ཆད་བཟོས། དེ་ལྟར་བུད་མེད་དེས་
དེར་བསྐྱོད་ནའང་། སྐྱེས་པ་དེས་ཁ་དན་ཚིག་ལ་མ་གནས། དེས་ན་ཁོ་མོས་ཁོ་བོ་ཡོང་རྒྱུར་རེ་
སྒུག་བྱས་ཏེ་རེ་ཞིག་ཕར་ལྟ་ཚུར་ལྟ་བྱས་ནས་བསྡད་ཀྱང་མ་བསླེབས་སྟབས། མཐར་ཁོ་མོ་ཡིད་
ཐང་ཆད་དེ་གཡས་གཡོན་དུ་འཁྱམས་ཉུལ་བྱེད་ཀྱིན་སྤྲོ་སྐྱིད་སྐྱེད་ཚལ་དུ་བསྐྱོད། དེར་དགེ་འདུན་
པ་ཞིག་རྡོ་རྗེ་དཀྱིལ་ཀྲུང་བྱས་ནས་འདུག་པ་མཐོང་འཕྲལ་ཕར་ལྟ་ཚུར་ལྟ་བྱས་པས་གཞན་སུ་ཡང་
མ་མཐོང༌། དེར་བརྟེན་མོས། འདིར་སྐྱེས་པ་ཞིག་གདའ། ངས་ཁོ་བོའི་སེམས་དཀྲུག་པར་བྱའོ་ཞེས་
ཆིག་ལབ་བརྒྱབ། དེ་ནས་དགེ་འདུན་པ་དེའི་མདུན་དུ་ལངས་ནས། སྨད་གཡོགས་ཕུད་ཙམ་གྱོན་
ཙམ་ལན་འགའ་བྱས། ཡང་སྐྲ་ཡི་ལན་བུ་གློད་ཙམ་བཅིངས་ཙམ་བྱེད་ཀྱིན་ཐལ་མོ་བརྡབས་ནས་
བཞིན་འཛུམ་འཛུམ་བྱས་པས། དགེ་འདུན་པ་དེའི་སེམས་འཁྲུགས་ཏེ་ལུས་ཧྲིལ་པོར་དྲོད་རྒྱས་
ཤིང༌། སེམས་ནང༌། འདི་གང་ཡིན་ནམ་སྙམ།
དེའི་ཚེ་བཅོམ་ལྡན་འདས་ཀྱིས། དགེ་འདུན་པ་ཞིག་གིས་ངའི་དྲུང་ནས་སྒོམ་ཐབས་བླངས་
ཏེ་སྒོམ་གྱི་སླད་དུ་བསྐྱོད་པས་ན། ད་ལྟ་གང་འདྲ་བྱུང་ཡོད་དམ་ཞེས་དགོངས་ཏེ། ཀུན་སྤྱོད་མི་
གཙང་བའི་འཁྲིག་སྲེད་ཅན་གྱི་བུད་མེད་དེས་ཚེ་དང་ལྡན་པ་དགེ་འདུན་དེར་བར་ཆད་བཟོ་བཞིན་པ་
གཟིགས། དེས་ན་དྲི་བཟང་ཁང་པའི་ནང་བཞུགས་བཞིན་བཅོམ་ལྡན་འདས་ཀྱིས། དགེ་འདུན་དག །
གང་དག་འདོད་ཆགས་ཀྱི་རྗེས་སུ་བྱེད་པ་གང་ན་གནས་པ་དེར་བདེ་བ་མེད་ཅིང༌། འདོད་ཆགས་
དང་བྲལ་བ་དག་གི་གནས་དེར་བདེ་བས་ཁེངས་སོ། །ཞེས་བཀའ་བསྩལ་ནས། གང་གི་སྐུ་ལས་འོད་
ཟེར་ཞིག་སྤྲོས་ཏེ། ཚེ་དང་ལྡན་པ་ཆོས་ལ་སྐུལ་ཕྱིར་ཚིགས་སུ་བཅད་པ་འདི་གསུངས་སོ།།
བསྟན་དོན། གང་དག་ནགས་ཏེ་དབེན་སར་མགུ་བ་སྐྱེས་པ་རྣམས་འཇིག་རྟེན་པའི་སྐྱེ་བོའི་
ཚོགས་ཀྱིས་ཡིད་འཕྲོག་པའམ་གཡོ་བར་མི་ནུས་ཤིང་། དེ་དག་ལ་དགའ་བར་མི་འགྱུར་བས། དེ་
ལྟའི་སྐྱེས་བུ་ནི་འདོད་ཆགས་དང་བྲལ་བ་རྣམས་ལ་ཡིད་དུ་འོང་བ་ཞིག་ཏུ་སྣང་ངོ༌། །དགེ་སྦྱོང་ངམ་
དགྲ་བཅོམ་པ་རྣམས་ཀྱིས་དབང་པོའི་བདེ་བ་དོན་དུ་མི་གཉེར་བས་དབེན་ས་བདེ་བར་འཛིན་ཏོ༎
འགྲེལ་པ། དགྲ་བཅོམ་པ་ནི་འདོད་ཆགས་དང་བྲལ་ཞིང༌། ཕྱག་བྱ་བའི་འོས་སུ་གྱུར་པ་སྟེ།
མི་དགེ་བའི་ལས་གསར་དུ་མི་གསོག་པས་སླར་འཁོར་བར་མི་སྐྱེ། སླར་འཁོར་བར་སྐྱེ་བའི་ས་
བོན་ནམ་རྒྱུ་ཡོངས་སུ་སྤངས་ཟིན་ནོ། །དགྲ་བཅོམ་པས་བླང་བར་བྱ་བའི་རིགས་ཡོངས་སུ་བླངས་
ཏེ༑ མཐར་སྡུག་བསྔལ་གྱི་ཁུར་པོ་ཐམས་ཅད་སྤངས། འདོད་ཆགས་དང་མ་རིག་པའི་ཆ་ཐམས་ཅད་
སྤངས་པས། བརྗོད་དུ་མེད་པའི་ཐར་པའི་བདེ་བ་ལ་རོལ་ལོ།། །།
དགྲ་བཅོམ་པའི་སྡེ་ཚན་ཏེ། ལེའུ་བདུན་པའོ།། །།

ལེའུ་བརྒྱད་པ།

སྟོང་ཕྲག་གི་སྡེ་ཚན།
དོན་ལྡན་ཚིག་གཅིག་རབ་ཏུ་བཟང་།
༨ (༡) ཏམྦད ཐིཀའི་(Tambadathika) སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། རྐུན་པོའི་གཤེད་
མ་ཏམྦདཐིཀ་ལ་ཚིགས་སུ་བཅད་པ་འདི་གསུངས་སོ།།
དོན་མེད་ཚིག་རྣམས་བསགས་བྱས་པའི། །སྨྲ་བ་སྟོང་ཕྲག་དག་ལས་ཀྱང༌།།
གང་ཞིག་ཐོས་ན་ཉེར་ཞི་བའི། །དོན་ལྡན་ཚིག་གཅིག་མཉན་པ་མཆོག།
གླེང་གཞི། ཏམྦད ཐིཀས་ནག་ཅན་རྐུན་པོ་སྲོག་ཐོག་གཏོང་མཁན་གྱི་གཤེད་མ་བྱས་ཏེ་མི་ལོ་
བཅུ་ཕྲག་ལྔ་དང་ཕྱེད་ཀྱི་རིང་རྒྱལ་པོར་སྲི་ཞུ་བསྒྲུབས། ན་སོ་རྒས་པའི་ཚེ་རལ་གྲི་གཡུག་ཐེངས་
གཅིག་ལ་མིའི་མགོ་བོ་གཅོད་པའི་ཤེད་ཤུགས་ཟད་སྟབས། ལས་གནས་ནས་རྒས་ཡོལ་ཞུས། ཁོ་
རང་ལ་འོ་མ་བླུགས་པའི་ཆག་ཚེའི་ཐུག་པ་བཟོས་ཤིག་ཅེས་མངགས། གོས་རྙིང་པ་དང༌། ཨཏྤལ་
མེ་ཏོག །དྲི་བཟང་བཅས་ཁྱེར་ནས་འབབ་ཆུར་ཁྲུས་བྱ་བར་བསྐྱོད། དེ་རྗེས་གོས་རྙིང་གྱོན། ལུས་
ལ་མེ་ཏོག་གི་ཕྲེང་བས་རྒྱན་ཆ་སྤྲས། རྐང་ལག་ལ་དྲི་བཟང་བྱུགས་ནས་ཁྱིམ་དུ་ལོག་པའི་ཚེ། འོ་
མ་བླུགས་པའི་ཆག་ཚེའི་ཐུག་པ་དང་ལག་པ་གཤལ་བྱེད་ཆུ་གྲ་སྒྲིག་ཟིན་ཏེ་མདུན་དུ་བཤམས།
སྐབས་དེར་ཚེ་དང་ལྡན་པ་ཤཱ་རིའི་བུས་རང་ཉིད་སྔོན་གྱི་གཤེད་མ་དེའི་ཁྱིམ་གྱི་སྒོ་འགྲམ་དུ་བྱོན།
མི་དེས་ཤཱ་རིའི་བུ་མཇལ་བ་དང་གུས་པ་ཆེན་པོས་བསུ་བ་ཞུས་ཏེ་ཁྱིམ་དུ་གདན་དྲངས། བཞུགས་
སུ་གསོལ་ནས་ལྷུང་བཟེད་ནང་ཆག་ཚེའི་ཐུག་པ་བླུགས་ནས་ཕུལ་རྗེས་རང་ཉིད་ཟུར་དུ་ལངས་
ནས་བསིལ་གཡབ་གཡབས།
ཞལ་ལག་གྲུབ་པའི་རྗེས་ཤཱ་རིའི་བུས་ཁོ་པར་ཆོས་གསུངས། འོན་ཏེ་ཏམྦད ཐིཀའི་སེམས་
ནང་སྔོན་ཁོ་རང་གཤེད་མ་ཡིན་པ་ལྷང་ངེར་དྲན་ནས་རྒྱུད་འཁྲུགས་ཏེ་བློ་རྩེ་གཅིག་སྒྲིམ་གྱིས
ཆོས་ཉན་མ་ཐུབ། ཤཱ་རིའི་བུས་དེ་ཤེས་ཏེ། ཐབས་ལ་མཁས་པོས་ཁྱོད་ཀྱིས་ཉེས་ཅན་རྐུན་པོ་
དག་གསོད་སྐབས་གསོད་སེམས་ཀྱིས་ཀུན་ནས་བསླངས་ཏེ་བསད་དམ། ཡང་ན་གཞན་གྱི་བཀའ་
བཟློག་མི་ནུས་པར་བསད་ཅེས་དྲིས་པར། ཁོ་པས། བདག་ལ་རྒྱལ་པོས་བཀའ་བཏང་སྟེ་གསོད་དུ་
བཅུག་པ་ལས་རང་ཉིད་ལ་གསོད་སེམས་རྩ་བ་ནས་མེད་ཅེས་ལན་བཏབ། དེས་ན་ཤཱ་རིའི་བུས།
དེ་ལྟ་ན་ཁྱོད་ལ་ཉེས་པ་ཡོད་དམ་མེད་ཅེས་དྲིས་པས། ཁོ་པས། མི་དགེ་བའི་ལས་དེའི་ལན་པ་
བདག་ལ་མེད་པས། བདག་ལ་ཉེས་པ་མེད་ཅེས་ཞུས། དེ་ནས་ཏམྦདཐིཀའི་སེམས་ལྷོད་དུ་བབས་
ནས་མུ་མཐུད་ཆོས་གསུང་རོགས་ཞེས་གསོལ་ཏེ། རྩེ་གཅིག་ཏུ་ཆོས་མཉན་པ་དང༌། རྒྱུན་ཞུགས་
ལ་ཉེ་བར་བཅར་ཏེ་བདེན་བཞི་རྟོགས་པའི་རྟོགས་པ་སྐྱེས་སོ། །གསུང་ཆོས་གྲུབ་པ་དང་ཏམྦད
ཐིཀས་ཤཱ་རིའི་བུ་མི་རིང་བའི་སར་ཕེབས་སྐྱེལ་ཞུས་རྗེས་ཕྱིར་རང་ཁྱིམ་དུ་ལོག །ལམ་བར་དུ་གླང་
(གླང་གི་ཆ་བྱད་དུ་བརྫུས་པའི་འདྲེ་) ཞིག་གིས་བརྡུངས་ནས་གྲོངས།
བཅོམ་ལྡན་འདས་དེའི་ཕྱི་དྲོ་དགེ་འདུན་འདུས་ཚོགས་སུ་ཕེབས་སྐབས། དགེ་འདུན་རྣམས
ཀྱིས་ཏམྦད ཐིཀ་ཚེ་ལས་འདས་པའི་ཚུལ་སྙན་དུ་གསོལ་ཏེ། ཏམྦད ཐིཀ་གང་དུ་སྐྱེས་སམ་ཞེས་
ཞུས་པས། བཅོམ་ལྡན་འདས་ཀྱིས་ཁོ་པས་མི་ཚེ་གང་པོ་མི་དགེ་བའི་ལས་ཤ་སྟག་བྱས་ཀྱང་ཤཱ་
རིའི་བུའི་དྲུང་ནས་ཆོས་ཉན་རྗེས་ཚེ་ལས་མ་འདས་སྔོན་ནས་བདེན་བཞིའི་གནས་ལུགས་རྟོགས་
ཏེ༑ ད་ལྟ་ལྷ་ཡུལ་དུ་སྐྱེས་སོ་ཞེས་བཀའ་བསྩལ། དེ་ལ་དགེ་འདུན་རྣམས་ཀྱིས། མི་སྡིག་ཏོ་ཅན་དེ་
འདྲ་བས་ཆོས་ལན་གཅིག་མཉན་པ་དང་འབྲས་བུ་དེ་འདྲ་ཐོབ་བོ་ཞེས་ཡ་མཚན་ཆེན་པོ་སྐྱེས། དེ་
དག་ལ་བཅོམ་ལྡན་འདས་ཀྱིས། ཆོས་ཉན་པའི་ཡུན་རིང་ཐུང་མི་གཙོ་བར། ཆོས་ཀྱི་ཚིག་གཅིག་
ཙམ་ཚུལ་བཞིན་དུ་ཉན་པས་འབྲས་བུ་བརྗོད་ཀྱིས་མི་ལང་པ་འབྱུང་ངོ་ཞེས་གསུངས་སོ།།
བསྟན་དོན། འཆད་ཉན་གང་བྱེད་རུང་དོན་མེད་པའི་ཚིག་སྟོང་ཕྲག་སྟེ་དོན་མེད་པའི་ཆོས་ཀྱི་
ཚིག་མང་པོ་བཤད་ཀྱང་རུང་མཉན་ཀྱང་རུང་དེ་ལ་ངོ་མཚར་ཆེ་རྒྱུ་ཅི་ཡང་མེད། དེ་ལས་ལྡོག་སྟེ་དེ་
མཉན་ནས་རང་རྒྱུད་འདུལ་བར་ཕན་ཐོགས་ན། ཆོས་ཀྱི་ཚིག་གཅིག་ལས་མེད་ཀྱང་དེ་ཉན་པ་དོན་
དུ་ངོ་མཚར་ཆེ་ཞིང་རླབས་ཆེའོ།།
འགྲེལ་པ། དོན་མེད་པའི་ཚིག་ཅེས་པ་འདིར་སེམས་དོན་གྱི་བསྒྲུབ་བྱའམ་ནང་སེམས་ཀྱི་
བདེ་བ་སྒྲུབ་པ་ལ་མི་ཕན་པའི་ཚིག་དག་ལ་གོ་ཞིང༌། ཐར་པ་འདོད་པ་རྣམས་ལ་མི་འཚམ་ཞིང་མི་
ཕན་པའི་གཏམ་ནི། གནམ་དང་། རི། ནགས་ཚལ། གྲོང་། གྲོང་ཁྱེར། གཞིས་ཆགས། རྒྱ་མཚོ། ཟླ་
བ༑ཉི་མ། སྐྱེད་མོས་ཚལ། ཆུ་རྩེད། སྤྲོ་སྐྱིད། མཉམ་འཛོམས་སོགས་བརྗོད་བྱར་བྱེད་པའོ། །སྤྱིར་
གཏམ་དེ་རིགས་ཀྱི་བརྗོད་བྱ་སུམ་ཅུར་བསྡུས་ཤིང༌། དེ་བཞིན་རྒྱལ་པོ་དང༌། རྐུན་པོ། འཛིན་སྐྱོང༌།
སྟོབས་ཤུགས། འཇིགས་པ། དམག་འཁྲུག་སྐོར་གྱི་གཏམ་རྣམས་ཀྱང་ཐར་པ་དོན་གཉེར་ཅན་ལ་
མི་འཚམ་པའམ་མི་ཕན་པར་བཤད་དོ༎
དོན་ལྡན་ཚིགས་སུ་བཅད་པ་གཅིག །དོན་མེད་བརྒྱ་ལས་ཕན་པ་ཆེ།
༨ (༢) བཧིཡ དརུཅིརྱ་) (Bahiya Daruciriya) སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། བཧིཡ དརུཅིརྱི་ལ
ཚིགས་སུ་བཅད་པ་འདི་གསུངས་སོ།།
དོན་མེད་ཚིག་རྣམས་བསགས་བྱས་པའི། །ཚིགས་སུ་བཅད་པ་སྟོང་ཕྲག་ལས།།
གང་ཞིག་ཐོས་ན་ཉེར་ཞི་བའི། །ཚིགས་བཅད་རྐང་གཅིག་མཉན་པ་མཆོག།
གླེང་གཞི། ཚོང་པ་ཁྱུ་ཞིག་རྒྱ་མཚོའི་ཐོག་ཏུ་གྲུ་གཟིངས་བཏང་ནས་བསྐྱོད། མཚོའི་ཕ་མཐར་མ་
སོན་གོང་ནས་གྲུ་གཟིངས་ལ་བརྡབས་ཆག་བྱུང་སྟེ་ཚོང་པ་གཅིག་མ་གཏོགས་ཚང་མ་ལྔ་ལམ་
དུ་བསྐྱོད། གསོན་པོར་ལྷག་པ་གཅིག་པུ་དེས་ཤིང་ལེབ་ཅིག་ལ་འཐམས་ནས་མཐར་སུཔྤཱརཀ་
(Supparaka) གྲུ་ཁར་འབྱོར། དེའི་ཚེ་ཁོ་པའི་ལུས་གཅེར་བུར་གྱུར་སྟབས། ཤིང་ལྤགས་
ཤིག་གིས་ལུས་པོ་བཀབ། ལག་ཏུ་ལྷུང་བཟེད་ཐོགས་ནས་གཞན་གྱིས་མཐོང་སའི་ལམ་ཟུར་ཞིག་
ཏུ་བསྡད། ཕར་འགྲོ་ཚུར་འོང་བྱེད་མཁན་ཚོས་ཁོ་པར་འབྲས་དང་ཕྱེ་ཐུག་བྱིན་ཅིང་། ལ་ལས་ཁོ་
པ་སྐྱེ་བོ་དམ་པ་ལ་མོས་ཏེ་གུས་པས་བཏུད། ལ་ལས་གོས་བྱིན་ཀྱང་ཁོ་པས་གོས་གྱོན་ན་གཞན་
གྱིས་གུས་བཀུར་བྱེད་ཨེ་ཡོང་སྙམ་སྟེ་མ་བླངས། ལ་ལས་ཁོ་པ་དགྲ་བཅོམ་པ་རེད་ཅེས་སྨྲས་པ་
ལྟར། ཁོ་པས་ཀྱང་རང་ཉིད་དགྲ་བཅོམ་པ་ཡིན་པར་སྙམ། འོན་ཏེ་ཁོ་པ་ནི་ཤིང་ལྤགས་གྱོན་པའི་
ལོག་ལྟ་ཅན་གྱི་གང་ཟག་ཅིག་ཡིན་སྟབས། མིང་ལ་བཧིཡ དརུཅིརྱ་ཞེས་གྲགས། ནུབ་མོ་དེར་
ཚངས་པ་ཆེན་པོ་ཁོ་པའི་རྩར་བྱོན་ཏེ། བཧིཡ། ཁྱོད་ནི་དགྲ་བཅོམ་པ་མིན་ཞིང༌། དགྲ་བཅོམ་
པའི་ཡོན་ཏན་མི་ལྡན་ནོ། །ཞེས་བཤད། བཧིཡས་ཚངས་པ་ཆེན་པོར་བལྟས་ནས། ཁྱེད་ཀྱིས་ཇི་
སྐད་སྨྲས་པ་ལྟར། བདག་དགྲ་བཅོམ་མིན་ཞིང་། བདག་གིས་ཁ་ན་མ་ཐོ་བའི་ལས་མང་དུ་བགྱིས་
པ་ཤེས་ལགས་སོ་ཞེས་ཁས་བླངས། འོན་ཏེ་འཇིག་རྟེན་འདི་ན་ད་ལྟ་དགྲ་བཅོམ་པ་ཡང་དག་པ་
ཞིག་ཡོད་དམ་ཞེས་དྲིས་པས། ཚངས་པས། ཡུལ་མཉན་ཡོད་ན་མཚན་ལ་གོའུ་ཏ་མ་ཞེས་པའི་
སློབ་དཔོན་ཞིག་ཡོད། ཁོང་ནི་སངས་ཡོངས་སུ་རྒྱས་པའི་དགྲ་བཅོམ་པ་ཡང་དག་པ་ཞིག་ཡིན་
ནོ༑ ༑ཞེས་ལན་བཏབ་བོ།།
བཧིཡས་བཅོམ་ལྡན་འདས་དགེ་འདུན་རྣམས་དང་ལྷན་དུ་བསོད་སྙོམས་ལ་ཕེབས་པ་ཤེས་
འཕྲལ་གུས་པ་ཆེན་པོས་གང་གི་རྗེས་སུ་ཞུགས་ཏེ། བཅོམ་ལྡན་འདས་ལ་ཆོས་བསྟན་དུ་གསོལ་བ་
ཕུར་ཚུགས་སུ་བཏབ། དེ་ལ་བཅོམ་ལྡན་འདས་ཀྱིས། ད་ཐེངས་བསོད་སྙོམས་ལ་རྒྱུ་བའི་དུས་ཡིན་
གྱིས་ཆོས་བསྟན་པའི་སྐབས་མ་ཡིན་ནོ་ཞེས་གསུངས། བཧིཡས་བསྐྱར་དུ། སློབ་དཔོན་མཆོག །
རང་དང་གཞན་གྱི་སྲོག་ལ་ཉེན་ཁ་ཅི་མཆིས་པ་སུས་ཀྱང་རྟོགས་དཀའ་བས། ཅི་ནས་ཀྱང་བདག་
ལ་ཆོས་བསྟན་དུ་གསོལ་ཞེས་ཞུ་འབོད་བྱས། བཧིཡས་སངས་རྒྱས་མཇལ་ཕྱིར་ནུབ་གཅིག་ལ་
དཔག་ཚད་བརྒྱ་དང་ཉི་ཤུ་འགྲུལ་བཞུད་བྱས་པ་དང༌། དེ་བཞིན་སངས་རྒྱས་མཇལ་མ་ཐག་ཁོ་པའི་
སེམས་ནང་སྤྲོ་བ་ཇེ་ཆེར་འཕེལ་བ་གཟིགས། རྒྱུ་མཚན་དེའི་ཕྱིར་སངས་རྒྱས་ཀྱིས་དེ་མ་ཐག་ཏུ་
ཁོ་པར་ཆོས་མ་གསུངས་པར། ཆོས་ཚུལ་བཞིན་དུ་ཉན་པ་ལ་སྤྲོ་སྲིང་ཕྱིར་ཁོ་པའི་སེམས་རྣལ་དུ་
འབེབས་པ་ལ་བསྒུགས་སོ། །ད་དུང་བཧིཡས་ཨུ་ཚུགས་ཀྱིས་གསོལ་བ་བཏབ་པས། སངས་རྒྱས་
ཀྱིས་ཕེབས་ལམ་ཐོག་བཞེངས་བཞིན། བཧིཡ། ཁྱོད་ཀྱིས་ཡུལ་ག་གེ་མོ་ཞིག་མཐོང་བ་ན། མངོན་
འགྱུར་གྱི་ཡུལ་དེ་ཉིད་ལ་དྲན་ཤེས་སྟོན་ཅིག་ཅེས་དང༌། སྒྲ་ཞིག་ཐོས་པ་ན། དེ་ལ་དྲན་ཤེས་སྟོན་
ཅིག །དྲི་སྣོམ་པའམ་རོ་མྱོང་བ་ཡང་ན་གཟུགས་ལ་རེག་པ་གང་ཡིན་རུང༌། དྲི་དང་རོ་དང་རེག་བྱ་
དེ་དག་ལ་དྲན་ཤེས་སྟོན་ཅིག །གང་ཡིད་ལ་བྱེད་ཀྱང་ཡུལ་དེ་ཉིད་ལ་དྲན་ཤེས་སྟོན་ཅིག །ཅེས་
བཀའ་བསྩལ་ཏོ།
གདམས་ངག་དེ་དག་ཐོས་པ་དང༌། བཧིཡ་ལ་དགྲ་བཅོམ་པའི་གོ་འཕང་ཐོབ་སྟེ། དགེ་འདུན་
གྱི་སྡེར་ཞུགས་སུ་ཆོག་པ་མཁྱེན་ཞེས་བཅོམ་ལྡན་འདས་ལ་གསོལ་བས། བཅོམ་ལྡན་འདས་ཀྱིས་
ཁོ་པར་གྲྭ་ཆས་དང་ལྷུང་བཟེད་སོགས་དགེ་འདུན་ཞིག་གི་འཚོ་བའི་ཡོ་བྱད་འཚོལ་དུ་བཏང༌། ལམ་
བར་དུ་ཁོ་པ་གླང་(གླང་གི་ཆ་བྱད་དུ་བརྫུས་པའི་འདྲེ་མོ་) ཞིག་གིས་བརྡུངས་ནས་ཕྱི་མའི་ལྔ་ལམ་
དུ་གྱུར། བཅོམ་ལྡན་འདས་དང་དགེ་འདུན་རྣམས་བསོད་སྙོམས་གྲུབ་ནས་ཕྱིར་ཕེབས་པའི་ཚེ་ཕྱག་
དར་ཁྲོད་ནས་བཧིཡ་ཤི་བའི་ཕུང་པོ་གཟིགས། དགེ་འདུན་དག་གིས་བཅོམ་ལྡན་འདས་ཀྱི་བཀའ་
བཞིན་ཕུང་པོ་མེར་བསྲེགས་ནས་རུས་པ་མཆོད་རྟེན་གྱི་ནང་དུ་བཞག །དེ་ནས་རྒྱལ་བྱེད་ཚལ་གྱི་
དགོན་དུ་ཕྱིར་ཕེབས་ཏེ། བཅོམ་ལྡན་འདས་ཀྱིས། དགེ་འདུན་དག །བཧིཡ་ནི་ཐར་པ་ཐོབ་པའི་གང་
ཟག་དང༌། བྱེ་བྲག་ཏུ་གནས་ལུགས་མངོན་སུམ་དུ་རྟོགས་པའི་ལམ་མངོན་དུ་བྱས་པའི་མྱུར་ཚད་
ལ་བསམས་ན། ཁོ་པ་མྱུར་ཤོས་དང་མཆོག་ཏུ་གྱུར་པ་ཡིན་ནོ། །ཞེས་བཀའ་བསྩལ། དེ་ལ་དགེ་
འདུན་རྣམས་འཐོམ་མེ་བར་ལྷག་སྟེ། བཧིཡ་ལ་ཚུལ་ཇི་ལྟར་དང་ནམ་དགྲ་བཅོམ་པའི་གོ་འཕང་ཐོབ་
ལགས་སམ་ཞེས་ཞུས། བཅོམ་ལྡན་འདས་ཀྱིས། ངེད་ཅག་བསོད་སྙོམས་ལ་གཤེགས་པ་དེའི་ཚེ་
ངས་ཁོ་པར་ལམ་ཐོག་ཏུ་ཆོས་བསྟན་པ་ལ་མཉན་པས་ཐར་པ་ཐོབ་བོ་ཞེས་ལན་མཛད་པས། ཆོས་
ཀྱི་ཚིག་དུམ་བུར་བྱས་པ་འགའ་ཞིག་མཉན་པ་ཙམ་གྱིས་ཐར་པ་ཐོབ་པ་ཅི་འདྲའི་ངོ་མཚར་ཆེ་བ་
ལ་ཨང་ཞེས་དགེ་འདུན་རྣམས་ཡ་མཚན་སྐྱེས། དེར་བརྟེན་བཅོམ་ལྡན་འདས་ཀྱི་ཞལ་ནས། རང་
ལ་ཕན་ཐོགས་ཡོད་པ་ཞིག་ཡིན་ཕྱིན། ཆོས་ཉན་པའི་ཡུན་རིང་ཐུང་ངམ་ཚིག་མང་ཉུང་ནི་མི་གཙོའོ་
ཞེས་གསུངས་སོ།།
བསྟན་དོན། ཅི་སྟེ་དོན་མེད་ན་ཚིགས་སུ་བཅད་པ་སྟོང་ཕྲག་གིས་ཅི་ཕན་ཏེ་མི་ཕན་པས། དེ་
ལས་གང་ཐོས་པ་དེས་སེམས་འདུལ་བ་ལ་ཕན་ན། ཆོས་ཀྱི་ཚིག་གཅིག་ལས་མེད་ཀྱང་དེ་ཉན་པ་
དོན་དུ་ངོ་མཚར་ཆེ་ཞིང་རླབས་ཆེའོ།།
འགྲེལ་པ། ཚིགས་སུ་བཅད་པ་གཅིག་ལ་སྤྱིར་རྐང་པ་བཞི་ལྡན་ནོ།།
ཆོས་ཀྱི་ཚིགས་བཅད་གཅིག་ཙམ་མཆོག །
༨ (༣) བཙུན་མ་ཀུནྜལཀེསིའི་(Kundalakesi) སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། བཙུན་མ་ཀུནྜལཀེསི་
ལ་ཚིགས་སུ་བཅད་པ་འདི་གཉིས་གསུངས་སོ།།
གང་གིས་དོན་མེད་ཚིག་བསགས་པའི། །ཚིགས་བཅད་བརྒྱ་ཕྲག་འདོན་པ་བས།
གང་ཞིག་ཐོས་ན་ཉེར་ཞི་བའི། །ཆོས་ཀྱི་ཚིགས་བཅད་གཅིག་ཙམ་མཆོག །
སྟོང་ཕྲག་སྟོང་གི་མི་རྣམས་ནི། །གང་གིས་གཡུལ་དུ་ཕམ་པ་བས།།
བདག་ཉིད་གཅིག་པུ་ཕམ་བྱས་པ། །དེ་ནི་གཡུལ་ལས་རྒྱལ་བའི་མཆོག །
གླེང་གཞི། སྔོན་རྒྱལ་པོའི་ཁབ་ཀྱི་ཚོང་པ་ཕྱུག་བདག་ཅིག་ལ་ལོ་ན་བཅུ་དྲུག་ལ་སོན་པའི་བུ་མོ་
གཅིག་ཡོད་པ་དེ་ཤིན་ཏུ་མཛེས་ཤིང་ལྟ་བས་ཆོག་མི་ཤེས་པ་ཞིག་གདའ། ཕ་མས་བུ་མོ་ངོ་མཚར་
ཆེ་བའི་ཐོག་བརྩེགས་བདུན་ཅན་གྱི་ཕོ་བྲང་གི་སྟེང་ཁང་ནང་སྡོད་དུ་བཅུག་སྟེ། བུད་མེད་ཞལ་ཏ་མ་
གཅིག་བསྐོས་ནས་ཞབས་ཏོག་ཞུ་རུ་བཅུག །ཉིན་ཞིག་ས་གནས་དེའི་ན་གཞོན་སྐྱེས་པ་ཞིག་གིས་
འཕྲོག་བཅོམ་གྱི་ནག་ཉེས་བསགས་རྐྱེན་འཛིན་བཟུང་བྱས། ལག་གཉིས་རྒྱབ་ཏུ་བཀྱིགས་ནས་ལམ་
མདོ་ཡོད་དོ་ཅོག་ལ་ལྕག་ཚན་གཞུ་བཞིན་སྲོག་ཐོག་གཏོང་སའི་གནས་དེར་ཁྲིད། ཚོང་པའི་བུ་མོ་
དེས་མི་ཚོགས་ཀྱི་སྐད་སྒྲ་ཐོས་པ་དང་། གང་ཡིན་ནམ་ཞེས་ཆིག་ལབ་བྱས་ཏེ། ཕོ་བྲང་གི་སྟེང་ནས་
མར་བལྟས་པས་ན་གཞོན་དེ་མཐོང་མ་ཐག་ཁོ་པར་སེམས་ཤོར། ཅི་བྱ་གཏོལ་མེད་ངང་ཟས་ཀྱང་མ་
བཟས་པར་མལ་ཁྲིའི་སྟེང་དུ་ཉལ་བར་བསྐྱོད་པ་ན། ཨ་མ་ན་རེ། བརྩེ་བའི་བུ་མོ། ཁྱོད་ཀྱིས་དེ་ལྟར་
བྱེད་དོན་ཅི་ཡིན་ཞེས་དྲིས་པས། བུ་མོས། ཐག་པས་བཀྱིགས་ནས་སྲང་ལམ་བརྒྱུད་འཁྲིད་བཞིན་
པའི་བུ་དེ་ཕྲན་ལ་བྱུང་ཚེ། ཕྲན་གྱི་མི་ཚེ་དོན་སྙིང་ལྡན་པར་འོངས་ཤིང༌། ཅི་སྟེ་མ་བྱུང་ན། ཕྲན་གྱི་མི་
ཚེ་སྟོང་ཟད་དུ་འགྱུར་ངེས་པས། ཕྲན་འདིར་འཕྲལ་དུ་རང་སྲོག་ལྕེབ་རྒྱུ་ཡིན། ཞེས་སྨྲས། ཨ་མས་ཁ་
ཏ་བྱས་ཏེ་བུ་མོའི་བློ་འགུགས་མ་ཐུབ་སྟབས། ཕ་ལ་བཤད་པས་ཕས་ཀྱང་གླགས་མ་ཁེལ། དེ་ནས་
བྱ་ཐབས་ཟད་དེ་ཕས། དངུལ་སྲང་སྟོང་ཚོ་གཅིག་རྒྱལ་པོའི་ལས་སྣེ་འཛིན་བཟུང་འགོ་དཔོན་དེར་
སྤྲད་དེ། དངུལ་འདི་ཁྱོད་ལ་བདག་པས་ཇག་པ་དེ་ངའི་སར་འཁྲིད་ཤོག་ཅེས་སྨྲས། ལས་སྣེ་དེས་
ལགས་སོ་ཞེས་དངུལ་བླངས་ཏེ། ཇག་པ་གློད་བཀྲོལ་བཏང་། དེའི་ཚབ་ཏུ་སྐྱེས་པ་གཞན་སྲོག་ཐོག་
བཏང་ནས་རྒྱལ་པོར། ཇག་པ་དེར་སྲོག་ཁྲིམས་བཅད་ཟིན་ཞེས་སྙན་གསོལ་ལོ།།
དེ་ནས་ཚོང་པས་ཇག་པ་དེ་དང་བུ་མོ་མཉེན་སྒྲིག་བྱས། བུ་མོས་རང་གི་ཁྱོ་བོའི་བློ་སྣ་
འགུགས་ཕྱིར་དུས་དེ་ནས་བཟུང་ལུས་ལ་གཟབ་མཆོར་ལེགས་པར་སྤྲས་ཏེ། ཁྱོ་བོ་ལ་རང་གིས་
དངོས་སུ་ཁ་ལག་བཟོ་འགོ་བཙུགས། ཉིན་ཤས་རྗེས་ཇག་པའི་སེམས་ནང་། ངས་བུད་མེད་འདི་
བསད་དེ་ཁོ་མོའི་རྒྱན་ཆ་རྣམས་བཙོངས་ནས། ནམ་ཆང་ཁང་ནང་ཟས་ཟ་ཐུབ་བམ་སྙམ། དེ་ལྟར་
ཁོས་ཟས་ཀྱང་མ་བཟས་པར་ཉལ་བས། བུ་མོས་ཁོའི་སར་བསྐྱོད་དེ། བདེ་པོ་མི་འདུག་གམ་ཞེས་
དྲིས་པས། དེ་འདྲ་མ་རེད་ཆུང་མ་ཞེས་ལན་བཏབ། འོ་ན་བདག་གིས་ཕ་མས་ཁྱོད་ལ་ཁོང་ཁྲོ་བྱེད་
ཀྱི་འདུག་གམ་ཞེས་དྲིས་པར། ཁོང་ཁྲོ་བྱེད་ཀྱི་མི་འདུག་ཅེས་སྨྲས། དེས་ན་གནས་ཚུལ་གང་བྱུང་
སོང་ངམ་ཞེས་དྲིས་ཙ་ན། ཁོ་ན་རེ། ངའི་ལག་གཉིས་བཀྱིགས་ནས་སྲང་ལམ་བརྒྱུད་ཁྲིད་པའི་ཉིན་
དེར་གསོད་རའི་ལྷ་སྲུང་རྣམས་ཀྱིས་ང་སྲོག་ལས་སྐྱབས་པ་དང༌། དེ་བཞིན་ཁྱོད་ངའི་ཆུང་མར་
བྱིན་པས། དེའི་དྲིན་གཟོ་བའི་སླད་ངས་ལྷ་སྲུང་རྣམས་ལ་མཆོད་པ་འབུལ་རྒྱུའི་དམ་བཅས་པ་ཡིན།
དེར་བརྟེན་ད་ལྟ་དམ་བཅའ་དེ་ཇི་ལྟར་སྒྲུབ་ཐུབ་ཨེ་ཡོང་སྙམ་པའི་སེམས་ཁྲལ་གདའ་ཞེས་སྨྲས། དེ་
ལ་ཁོ་མོས། ཁྱོ་བོ་ཁྱེད་སེམས་སྡུག་མ་བྱོས། མཆོད་རྫས་སུ་གང་དང་གང་དགོས་ཞེས་པས། སྦྲང་
རྩི་བཏབ་པའི་འབྲས་ཐུག་དང༌། ལཱཇ་(Laja) མེ་ཏོག་ཐེ་བའི་མེ་ཏོག་རིགས་ལྔ་དགོས་ཞེས་བརྗོད་
པར། ཤིན་ཏུ་ལེགས། བདག་གིས་གྲ་སྒྲིག་བྱའོ་ཞེས། ཚང་མ་གྲ་སྒྲིག་བྱས་ཏེ། ཁྱོ་བོ་ལ། ད་ནི་
ངེད་གཉིས་མཆོད་འབུལ་ལ་འགྲོའོ་ཞེས་སྨྲས། ལགས་སོ། །འོན་ཏེ་ཁྱེད་ཀྱི་སྤུན་ཉེ་རྣམས་མ་འཁྲིད་
པར། རྩ་ཆེའི་རྒྱན་ཆ་དང་གཟབ་མཆོར་གང་ལེགས་སྤྲས་ནས་ངེད་གཉིས་ཁེ་གཙང་དགའ་དགའ་
སྤྲོ་སྤྲོའི་ངང་འགྲོ་ན་ཆོག་གམ་ཞེས་བརྗོད་པ་ལྟར། མོས་དེ་དེ་བཞིན་དུ་བྱས། འོན་ཀྱང་འགྲོ་ཡུལ་
དེར་བསླེབས་རྗེས། ཁོས་མཆོད་རྫས་འདི་དག་ང་ལ་དགོས་པ་མེད། ངས་ཁྱོད་མགོ་སྐོར་བཏང་
ནས་འདིར་ཁྲིད་པ་ཡིན་ཟེར་བས། བུ་མོས། དེས་ན་ཁྱོད་ཀྱིས་ང་འདིར་ཅིའི་ཕྱིར་ཁྲིད་དམ་ཞེས་
པས། ཁྱོད་བསད་ནས་རྒྱན་ཆ་རྣམས་འཕྲོག་སྟེ་བྲོས་བྱོལ་ཏུ་འགྲོའོ་ཞེས་སྨྲས། བུ་མོ་འཆི་བར་
འཇིགས་ནས། བརྩེ་བའི་ཁྱོ་བོ་ལགས། བདག་གི་རྒྱན་ཆ་དང་བདག་ཉིད་ཁྱེད་ལ་བདག་པས། འདི་
ལྟར་བྱེད་དགོས་དོན་མེད་ཅེས་ལན་མང་ཞུ་འབོད་བྱས། འོན་ཏེ་ཁོ་བོས། ངས་ཁྱོད་གསོད་ཀྱི་ཡིན་
ཞེས་སྡིགས་ར་བསྐུལ། མཐར་བུ་མོས། ང་བསད་ནས་ཁྱོད་ལ་ཅི་ཕན། རྒྱན་ཆ་འདི་དག་ཁྱེར་ནས་
ང་ཚེ་ཐར་གཏོང་རོགས་ཞེས་སྨྲས།
དེ་ནས་བུ་མོའི་བསམ་པར། ཀྱེ་མའོ་སྐྱེ་བོ་གདུག་པ་ཅན་འདི་འདྲ་བ་ལ། བསམ་བསམ་བློ་སྔོན་
ལ་གཏོང་ཕྱིར་བསླབ་བྱའི་ཚུལ་དུ་རྣམ་དཔྱོད་ཀྱིས་མ་བཏུལ་ན་ཐབས་གཞན་མི་གདའ་བས། ངས་
ཅིས་ཀྱང་ཐབས་ཤིག་འཚོལ་ལོ་སྙམ་སྟེ། བརྩེ་བའི་ཁྱོ་བོ། ཁྱོད་ཀྱི་ལག་གཉིས་བཀྱིགས་ནས་སྲང་
ལམ་བརྒྱུད་གསོད་རར་ཁྲིད་པའི་སྐབས། ཁྱོད་རིན་གྱིས་བླུ་ཕྱིར་དངུལ་སྲང་སྟོང་གཅིག་གཏོང་
རོགས་ཞེས་བདག་གིས་ཕ་མ་གཉིས་ལ་ཞུས། ཁྱོད་སྲོག་ལས་སྐྱབས་ཏེ་ཁྱིམ་དུ་ཉར་བ་ནས་བཟུང་
བདག་ཁྱོད་ཀྱི་དྲིན་ཅན་ལས་མ་འདས་པས། དེ་རིང་ཁྱོད་ཀྱིས་ངའི་རེ་བ་ཆུད་ཟོས་སུ་མ་བཏང་བར་
་ལ་མཐའ་མའི་གུས་འདུད་ཅིག་ཞུ་རུ་ཆུགས་ཞེས་སྨྲས་པས། ཁྱོ་བོས། ཤིན་ཏུ་ལེགས་ཞེས་
གཡང་ཁ་ཞིག་ཏུ་ལངས་ནས་བསྡད། བུ་མོས་ཁོ་པར་སྐོར་བ་ལན་གསུམ་བྱས་ཏེ། ལག་གཡས་
པས་ཁོ་པ་བཟུང་སྟེ་ཕྱོགས་བཞི་རེར་གུས་འདུད་རེ་ཞུས། དེ་རྗེས་ཁྱོ་བོ་ལ། བདག་གིས་ཁྱོད་
མཐོང་བ་ད་ཐེངས་མཐའ་མ་ཡིན་ཅིང༌། ད་ནས་བཟུང་ཁྱོད་ཀྱིས་བདག་མི་མཐོང་ལ་བདག་གིས་
ཀྱང་ཁྱོད་མི་མཐོང་ངོ་ཞེས། ལག་གཉིས་ཀྱིས་ཁོ་པ་ཤུགས་ཀྱིས་བུད་པས་གཅོང་རོང་དུ་ལྷུང་སྟེ་
ལྔ་ལམ་དུ་གྱུར་རོ། །ཇག་པ་གཡང་ས་ནས་གཡུགས་རྗེས་བཙུན་མའི་རི་ཁྲོད་ཅིག་ལ་བསྐྱོད་དེ།
བཙུན་མ་རྣམས་ལ་ཕྱག་བཙལ་ནས། རབ་བྱུང་མའི་ཁོངས་སུ་འཇུག་ཏུ་གསོལ་བས། དེ་དག་གིས་
ཁོ་མོར་སྡོམ་པ་མནོས་སོ།
དེ་རྗེས་ཆོས་ཀྱི་དོན་ལ་མཁས་པར་སྦྱངས་པས། བཙུན་མ་གཞན་གྱིས། ཁྱོད་ལ་ད་གཟོད་
ཡོན་ཏན་བྱང་ཆུབ་པ་མངའ་བས། འཛམ་བུ་གླིང་གི་ཕྱོགས་གང་སར་བསྐྱོད་དེ། ཁྱོད་ལ་དོ་མཉམ་
པའི་རྩོད་ཟླའམ་རྒོལ་བ་ཞིག་འཚོལ་དུ་རྒྱུགས་ཞེས། ལག་ཏུ་རྒྱ་སེ་མེ་ཏོག་གི་ལོ་མ་བཞག་སྟེ། ད་
བྱོན་ཞིག །ཅི་སྟེ་ཁྱོད་ཀྱི་རྩོད་ཟླར་རུང་བའི་ཁྱིམ་པ་སྐྱེས་པ་ཞིག་རྙེད་ཚེ། དེའི་གཡོག་མོ་བྱོས། ཅི་
སྟེ་དགེ་འདུན་པ་ཞིག་དང་ཕྲད་ཚེ། རབ་བྱུང་མའི་ངོ་བོར་དགེ་འདུན་པ་དེའི་སྡེར་ཞུགས་ཤིག་ཅེས
བསྐུལ། འོན་ཏེ་ཁོ་མོར་དོ་ཡ་ཐུབ་མཁན་སུ་གཅིག་ཀྱང་མ་བྱུང་སྟབས། སྙན་གྲགས་ཕྱོགས་ཀུན་ཏུ་
ཁྱབ་སྟེ། ཐ་ན་རྩོད་ཟླར་ཤོག་ཅེས་བསྒྲགས་པ་ཙམ་གྱིས། བཙུན་མ་རྒྱ་སེ་བྱོན་བཞིན་གདའ་ཞེས་
ཚང་མ་རིང་དུ་བྲོས་སོ།།
བསོད་སྙོམས་སླད་གྲོང་ངམ་གྲོང་ཁྱེར་ནང་མ་བྱོན་སྔོན་དེ་དག་གི་རྒྱལ་སྒོའི་མདུན་དུ་ས་
བྲུས་ནས་རྒྱ་སེའི་མེ་ཏོག་རེ་འདེབས་ཀྱིན། བདག་གི་ལྷན་དུ་སུས་རྩོད་ཕོད་ཀྱང་མེ་ཏོག་འདི་རྡོག་
རྫིས་ཐོངས་ཞེས་བསྒྲགས་བཞིན་གྲོང་ནང་ཆས་པས། སུ་གཅིག་གིས་ཀྱང་མི་ཕོད་དོ། །མེ་ཏོག་
རྙིད་པ་དང་སོས་པ་ཞིག་བཏབ་ནས་བརྗེ་པོ་བྱེད། དེ་ལྟར་གང་སར་བསྐྱོད་པས་མཉན་ཡོད་དུ་
འབྱོར་བ་ན། གྲོང་ཁྱེར་གྱི་རྒྱལ་སྒོའི་མདུན་དུ་མེ་ཏོག་གཅིག་བཙུགས། སྔར་ལྟར་བདག་གི་ལྷན་དུ་
སུས་རྩོད་ཕོད་དམ་ཞེས། གྲོང་ཁྱེར་ནང་བསོད་སྙོམས་ལ་གཤེགས། བྱིས་པ་མང་པོ་དེར་འཛོམས་
མེ་
ནས་ཅི་ཞིག་འབྱུང་མིན་ཐད་ལྟ་འདོད་ཆེན་པོས་རེ་སྒུག་བྱས་ནས་བསྡད། དེའི་ཚེ་ཤཱ་རིའི་བུས།
ཏོག་དེ་རྡོག་རྫིས་རྒྱོབ་ཅིག་བུ་ཞེས་བྱིས་པ་དག་ལ་བསྐུལ།
བཙུན་མ་བསོད་སྙོམས་ནས་ཕྱིར་བྱོན་སྐབས། ཁོ་མོས། ཚེ་དང་ལྡན་པ་ཁྱེད་ཀྱིས་བདག་གི་
མེ་ཏོག་རྡོག་རྫིས་རྒྱོབ་ཅེས་བུ་འདི་དག་ལ་བཀའ་བཏང་ངམ་ཞེས་དྲིས་པས། ཤཱ་རིའི་བུས། བདག་
གིས་བསྐུལ་ལོ་ཞེས་ལན་བཏབ། དེ་ལ་བཙུན་མས། ལེགས་སོ། །དེས་ན་ཁྱོད་ཀྱིས་ང་དང་ལྷན་
དུ་རྩོད་དམ་ཞེས་པས། ཤཱ་རིའི་བུས། སྤྲོ་སེམས་འཁོལ་པོས། དེ་དེ་བཞིན་དུ་རྩོད་པར་བྱའོ་ཞེས་
ལན་བཏབ།
བཙུན་མ་ན་རེ། བདག་གིས་ཁྱོད་ལ་དྲི་བ་འདྲི་བར་འདོད་པས། ལན་ཐོབས་ཤིག་ཅེས། ཤཱ་
རིའི་བུ་ལ་དྲི་བ་མང་དུ་དྲིས་པས། ཐམས་ཅད་ལ་ལན་འཆུག་པ་མེད་པ་བརྒྱབ་བོ། །དེ་ནས་ཤཱ་
རིའི་བུས། བདག་གིས་ཁྱོད་ལ་དྲི་བ་གཅིག་ཉིད་ལས་འདྲི་བར་མི་བྱའོ་ཞེས། གཅིག་གི་དོན་གང་
རེད། ཅེས་དྲིས་པས། ཁོ་མོས། དྲི་བ་འདི་ལ་ངས་ཅིས་ཀྱང་ལན་འདེབས་ཐུབ་པ་དགོས་ཞེས་ཆིག་
ལབ་བྱེད་ཀྱིན་བསམ་བློ་ག་ཚོད་བཏང་ཀྱང་མ་ཤེས་སྟབས་ངོ་གནོང་སྟེ། མཐར་ཤཱ་རིའི་བུ་ལ། དེ་
གང་རེད་ཅེས་དྲིས་པར། ཤཱ་རིའི་བུས། འདི་བཅོམ་ལྡན་འདས་ཀྱི་དྲི་བའོ་ཞེས་སྨྲས། དྲི་ལན་ཅི་
རེད་ཞུས་པས། ཤཱ་རིའི་བུས། ཅི་སྟེ་ཁྱོད་ངེད་ཅག་དགེ་འདུན་གྱི་སྡེར་ཞུགས་ན། ཁྱོད་ལ་དྲི་ལན་
བཤད་ཆོག་ཅེས་སྨྲས། དེ་ལ་ཁོ་མོས་སྤྲོ་བཞིན་དུ་དགེ་འདུན་གྱི་སྡེར་འཇུག་ཏུ་གསོལ་བ་བཏབ།
དེ་ནས་ཤཱ་རིའི་བུས་བཙུན་མ་གཞན་རྣམས་ལ་བརྡ་ལན་ཞིག་བཏང་ནས་ཁོ་མོ་དགེ་འདུན་གྱི་སྡེར་
བཅུག་གོ །དགེ་འདུན་གྱི་སྡེའི་ཁོངས་སུ་ཞུགས་རྗེས་དགེ་སློང་གི་སྡོམ་པ་ཞུས་ཏེ། ཆོས་མིང་ལ་
ཀུནྜལཀེསི་ཞེས་ཐོབ། ཉིན་ཤས་རྗེས་ཁོ་མོར་དགྲ་བཅོམ་པའི་གོ་འཕང་ཐོབ་བོ༎
བསྟན་དོན། དོན་མེད་པའི་ཚིགས་བཅད་ཤོ་ལོ་ཀ་བརྒྱ་ཕྲག་བཟླ་བ་ལས། དོན་ཡོད་པའི་
ཚིགས་སུ་བཅད་པ་གཅིག་བཟླས་ན་སེམས་རྒྱུད་འདུལ་བ་ལ་ཕན་ཆེ་ཞིང་རླབས་ཆེའོ།།
བསྟན་དོན། གཡུལ་འགྱེད་སྟོང་གིས་དགྲ་དམག་སྟོང་ཚོ་དབང་དུ་བསྔ་ཐུབ་པ་སྲིད་མོད་ཀྱི།
སྐྱེ་བོ་གཅིག་གིས་སྐྱེ་བོ་གཅིག་ཉིད་དེ། རང་གི་རང་དབང་དུ་བསྡུ་བའམ་རང་རྒྱུད་འདུལ་བར་ནུས་
ན༑ དེ་ནི་དབང་དུ་བསྡུ་བ་པོ་མཆོག་སྟེ་བླ་ན་མེད་པ་ཞིག་གོ།
འགྲེལ་པ། ཚིགས་སུ་བཅད་པ་འདིའི་ནང་རྒྱལ་ཁའི་མཆོག་ནི་རང་རྒྱུད་ཀྱི་དགྲ་ལས་རྒྱལ་
བར་བཤད་ཅིང༌། རང་རྒྱུད་འདུལ་བ་ནི་སྐྱེ་བོ་གཅིག་འདུལ་བ་ཡིན་ཅིང་། འོན་ཏེ་དེ་ལྟར་གཅིག་
ལས་རྒྱལ་བ་ནི་གཡུལ་ས་རུ་དམག་སྟོང་ཕྲག་ལས་རྒྱལ་བ་ལས་ཀྱང་རླབས་ཆེའོ། །དོན་ནི། རང་
རྒྱུད་ཀྱི་མ་རིག་པ་འཇོམས་པ་ནི་གཡུལ་སར་དམག་སྟོང་ཕྲག་ཕམ་ཉེས་གཏོང་བ་ལས་ལྡབ་འགྱུར་
གྱིས་དཀའ་ཚེགས་ཆེའོ།།
བདག་ལས་རྒྱལ་བ་ཀུན་གྱི་མཆོག །དེ་ལྟའི་རྒྱལ་བ་སྲིད་མིན་མིན།
༨ (༤) བྲམ་ཟེ་ཨནཏྠཔུཙྩཀ་(Anatthapucchaka) སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། བྲམ་ཟེ་ཨནཏྠཔུཅུཀ་
ལ་ཚིགས་སུ་བཅད་པ་འདི་གཉིས་གསུངས་སོ།།
སྐྱེས་བུ་དུལ་བའི་བདག་ཉིད་ཅན། །རྟག་ཏུ་བསྡམ་སྟེ་རྒྱུ་བ་ལ།།
བདག་ཉིད་ཕམ་པ་མཆོག་ཡིན་གྱིས། །སྐྱེ་རྒུ་གཞན་དག་ཕམ་པས་ཅི།།
ལྷ་ཡིས་མ་ཡིན་དྲི་ཟས་མིན། །བདུད་དང་ཚངས་པ་བཅས་པས་མིན༎
དེ་ལྟའི་ངང་ཚུལ་དང་ལྡན་པའི། །རྒྱལ་བའི་སྐྱེས་བུ་ཕམ་པ་མེད།།
གླེང་གཞི། སྔོན་སྐབས་ཤིག་ལ་མིང་ལ་ཨནཏྠཔུཙྩཀ་ཞེས་པའི་བྲམ་ཟེ་ཞིག་སངས་རྒྱས་བཅོམ་
ལྡན་འདས་ཀྱི་དྲུང་དུ་བཅར་ནས། བདག་གི་བསམ་པར། ཁྱེད་ཀྱིས་ཕན་པའི་བྱ་བ་ཉིད་མཁྱེན་ཅིང་
མི་ཕན་པའི་བྱ་བ་མི་མཁྱེན་པར་སྙམ་མོ་ཞེས་ཞུས་པར། བཅོམ་ལྡན་འདས་ཀྱི་ཞལ་ནས། ངས་
མི་ཕན་པ་དང་གནོད་པའི་བྱ་བ་དག་ཀྱང་ཤེས་སོ་ཞེས། ལོངས་སྤྱོད་ཆུད་འཛའ་བར་བྱེད་པའི་བྱ་
བ་དྲུག་རེ་རེ་བཞིན་དུ་བཀའ་བསྩལ་པའང༌། ༡) ཉི་མ་འཆར་ཁ་བར་དུ་གཉིད་ཉལ་བ། ༢) རྒྱུན་དུ་
སྒྱིད་ལུག་པ། ༣) གདུག་རྩུབ་ཆེ་བ། ༤) ར་རོ་བ་དང་རྣམ་གཡེང་གི་རྐྱེན་བྱེད་པོ་མྱོས་བྱེད་ཆང་
སོགས་ལ་བག་མེད་དུ་འཇུག་པ། ༥) གང་མིན་ཅི་མིན་གྱིས་འཁྱམ་ཉུལ་བྱེད་པ། ༦) ལོག་གཡེམ་
བཅས་སོ།།
བྲམ་ཟེས་དེ་ཐོས་པ་དང༌། ལེགས་སོ། །ལེགས་སོ། །ཀུན་གྱི་བླ་མ། ཀུན་གྱི་འདྲེན་པ། ཁྱེད་
ཀྱིས་རྙེད་པ་དང་མི་རྙེད་པ་གཉིས་ཀ་མཁྱེན་ནོ་ཞེས་བཅོམ་ལྡན་འདས་ལ་གཟེངས་སུ་བསྟོད། ངོ་
ཐོག་ཏུ་བྲམ་ཟེའི་སེམས་ནང༌། མི་རྙེད་པ་ལེགས་པར་ཤེས་མཁན་བདག་ཁོ་ནའོ་སྙམ། དེས་ན་
བཅོམ་ལྡན་འདས་ཀྱིས་བྲམ་ཟེའི་ཀུན་སློང་ལ་བརྟགས་ཏེ། བྲམ་ཟེར། ཁྱོད་ཀྱིས་རང་གི་འཚོ་བའི་
ཡོ་བྱད་ཇི་ལྟར་མཁོ་སྒྲུབ་བྱེད་དམ་ཞེས་བཀའ་འདྲི་གནང་བར། རྒྱན་པོ་འགྱེད་དེ་ཞེས་ལན་བཏབ།
རྒྱན་པོ་ཐོབ་ཤོར་ཅི་འདྲ་གདའ་ཞེས་པར། སྐབས་རེ་བདག་ལ་ཐོབ་ཅིང་སྐབས་རེ་གཞན་ལ་ཐོབ་བོ་
ཞེས་ཞུས། དེར་བརྟེན་བཅོམ་ལྡན་འདས་ཀྱིས། ཕམ་ཁ་གཞན་ལ་སྤྲད་དེ་རྒྱལ་ཁ་རང་གིས་ལེན་
པ་ནི་དོན་མེད་པའི་བྱ་བ་ཉིད་ལས་མ་འདས་ཤིང༌། དེ་ལྟ་བུའི་རྒྱལ་ཁར་ཡིད་རྟོན་རུང་བའི་ཕན་པ་
ཅི་ཡང་མེད། འོན་ཏེ་རང་གི་བསམ་སྦྱོར་ངན་པ་དག་ལས་ཅིས་ཀྱང་རྣམ་པར་རྒྱལ་བ་ན། རང་རྒྱུད་
དུལ་ཏེ་རྒྱལ་ཁ་རྨད་དུ་བྱུང་བ་ཞིག་ཐོབ་པས། དེ་ལྟའི་རྒྱལ་ཁས་ཕམ་ཁའི་གཡང་ཁ་རུ་ནམ་ཡང་མི་
འཁྲིད། ཅེས་བཀའ་བསྩལ་ཏོ༎
བསྟན་དོན། རང་དབང་དུ་བསྡུ་བ་ནི་གཞན་དབང་དུ་བསྡུ་བ་ལས་ལེགས་ཤིང་། རང་དབང་
དུ་བསྡུས་ན་ནམ་ཡང་ཕམ་ཁ་མི་འབྱུང༌། དེ་ལྟའི་སྐྱེས་བུས་རྟག་ཏུ་ལེགས་པར་སྤྱོད་པ་ལ་ཞུགས་
ཤིང་ཚུལ་ཁྲིམས་ལ་ལེགས་པར་གནས་སོ།།
བསྟན་དོན། དེ་ལྟ་བུའི་རྒྱལ་ཁ་ནི་ལྷའམ་ཚངས་པ་དང༌། ལྷ་མ་ཡིན་དང༌། བདུད་དང༌།
འཇིག་རྟེན་བྱེད་པོ་སོགས་སུས་ཀྱང་ཕམ་པར་བྱེད་མི་ནུས་སོ། །ཚིགས་སུ་བཅད་པ་འདིའི་ནང་ཐ་
ན་ལྷ་མ་ཡིན་གྱི་རོལ་མོ་མཁན་(gandhabbo) དག་གིས་ཀྱང་བདག་ཉིད་དུལ་བ་རྣམས་ཕམ་
པར་བྱེད་མི་ནུས། སྲོལ་རྒྱུན་གྱི་འགྲེལ་པའི་ནང༌། ལྷ་ཚོགས་དེ་དག་ནི་རྒྱལ་ཆེན་རིགས་བཞིའི་ལྷ་
གནས་སུ་གནས་པར་གྲགས་ཤིང༌། རོལ་མོ་དང་གླུ་ལ་རབ་ཏུ་དགའ།
འགྲེལ་པ། མེ་ལ་མཆོད་པ་ཞེས་པའི་གནའ་བོའི་གཞུང་ཞིག་གི་ནང༌། ལྷ་ཚོགས་དེ་དག་
གཙོ་བོ་གཉིས་སུ་ཕྱེ་བ་ནི། དང་པོ། སྔོན་དེ་མ་ཐག་གི་སྐྱེ་བར་བསགས་པའི་ལས་ཀྱི་དབང་གིས་
གནས་དེར་སྐྱེས་པ་དང༌། གཉིས་པ། སྐྱེ་བ་དུ་མའི་སྔོན་དུ་བསགས་པའི་ལས་ཀྱི་དབང་གིས་
གནས་དེར་སྐྱེས་པ་གཉིས་སོ།།
ནང་པའི་གཞུང་ནང༌། བདག་གམ་ང་ཞེས་གསུང་པ་ནི་གཙོ་བོ་ཀུན་རྫོབ་ཏུ་ཡོད་པའི་གང་
ཟག་ངོས་འཛིན་པའི་དོན་དུ་དང༌། བདག་མེད་པའི་ལྟ་བ་ནི་ནང་པའི་ལྟ་གྲུབ་ཀྱི་གནད་ཀྱི་དམ་
པའོ། །དེ་ཡང་བདག་མེད་པའི་ལྟ་བ་ཞེས་པའི་ནང༌། སེམས་དང་བེམ་པོ་ལས་ཐ་དད་ཅིང་འབྲེལ་
མེད་དོན་གཞན་གྱི་རྟག་པའི་བདག་གམ་ང་ཞེས་པ་ནང་པ་སངས་རྒྱས་པས་མི་འདོད། ཁ་ཅིག་
གིས་འདོད་པའི་རྟག་པའི་བདག་ཅེས་པའི་ཁུངས་མི་བཙུན་ཞིང༌། དེའི་འདོད་ཚུལ་ཡང་ཅི་ཡིན་ཆ་
མི་འཚལ་ལོ། །ཅི་སྟེ་བདག་ཅེས་པ་རྟག་པར་འདོད་ན། གནས་སྐབས་གང་དུའང་འགྱུར་བ་མེད་
པར་ཚུགས་ཐུབ་ཏུ་གནས་དགོས་པ་དང༌། སྐྱེ་བ་དང་འཇིག་པ་མེད་པར་ཐལ་ཞིང༌། གདོད་མ་ཉིད་
ནས་རྣམ་ཤེས་ཐ་དད་པ་དུ་མ་ཅིའི་ཕྱིར་ཡོད་པ་ལ་སུས་ཀྱང་འགྲེལ་མི་ཐུབ་བོ། །དེས་ན། ཞི་བ་
མྱ་ངན་ལས་འདས་པའི་དབྱིངས་ནི་གཏན་གྱི་བདེ་བ་དང་མ་ཞི་བ་འཁོར་བའི་གནས་ནི་རྫོགས་
མཐའ་མེད་པའི་སྡུག་བསྔལ་རང་བཞིན་དུ་ར་སྤྲོད་ཕྱིར་མི་རྟག་པའི་བདག་གི་རྣམ་གཞག་གཏན་ལ་
འབེབས་པ་ནི་དགོས་པ་ཤིན་ཏུ་ཆེའོ།།
ལྟ་གྲུབ་སྨྲ་བ་ཞིག་གིས། བེམ་པོའི་སྲ་གཟུགས་ཀྱི་རང་བཞིན་བརླགས་པ་དང་སེམས་ཀྱི་
དངོས་པོ་མེད་པའི་རང་བཞིན་བརླགས་པས་ན། བདག་དང་གཟུགས་ཀྱི་ཁྱད་པར་རྙིང་པ་དག་
མི་སྣང་བར་འགྱུར་རོ། །སེམས་ཁམས་རིག་པ་ནི་ཚན་རིག་དང་མཐུན་པའི་ལམ་དུ་ཁ་ཕྱོགས་
འགོ་ཚུགས་ཙམ་དང༌། གང་ལྟར་ཡང་ད་ལྟའི་སེམས་ཁམས་རིག་པའི་གནས་སྟངས་ཁྲོད་འཇིག་
པ་མེད་པའི་རང་བཞིན་ལ་མོས་པའམ་ཡིད་ཆེས་ཐད་ཚན་རིག་ལས་རྒྱབ་སྐྱོར་འཚོལ་མི་ཐུབ།
ཅེས་གསལ།
ཚད་ལྡན་རྩོམ་པ་པོ་ཞིག་གི་འཇིག་རྟེན་ཁམས་ཀྱི་འགྲེལ་པ་ཞིག་གི་ནང་། འཇིག་རྟེན་
བཀོད་པ་པོ་དངོས་སུ་འཆི་བའམ་འཇིག་པ་མེད་པའི་སྐྱེས་བུའི་རང་གཟུགས་སུ་བྱོན་པར་སྨྲ་བའི་
ཆོས་ལུགས་རྣམ་གཞག་གི་ཁུངས་ནི་གཏམ་རྒྱུད་ཙམ་དང་། “འཇིག་རྟེན་གྱི་ཀུན་སྤྱོད་ལམ་ལུགས་
”ནང་འགྲོ་བ་མིའི་རྣམ་ཤེས་སམ་བདག་ཅེས་པ་འདིའི་ཡུན་ཚད་སྐྱེ་འཆི་བྲལ་ཞིང་རྟག་པར་འདོད་
པའི་སྣང་སྲིད་རིག་པའི་ཁུངས་ནི་གཞི་མེད་པའི་ལྟ་བ་ཞིག་ལས་མ་འདས། སྐྱེ་བོའི་“མངོན་མཐོའི་
ལས་”ཞེས་ཤི་བའི་འོག་ཏུ་མི་གཙང་བའི་བདག་གམ་རྣམ་ཤེས་དེ་གཙང་བར་བྱེད་ཅེས་པའི་བྱུང་
བ་དགོས་གྲུབ་སྨྲ་བའི་༩ཁུངས་ནི་རྒྱུ་མཚན་ལྟར་སྣང་ཞིག་ལ་ཐུག །འཁོར་བའི་གནས་སུ་བཏང་
སྙོམས་མེད་པ་དང་མིའི་སྐྱོན་རྣམས་ཤི་བའི་འོག་ཏུ་“ལས་”ཀྱི་ཐག་གཅོད་པར་སྙམ་པའི་ཀུན་སྤྱོད་
ཀྱི་ཁུངས་ནི་ཁ་ཞེ་མི་མཚུངས་པའི་འདོད་དོན་ཞིག་ཡིན། དཀོན་མཆོག་ལ་དད་པ་ལྟར་འཆི་བའམ་
འཇིག་པ་མེད་པའི་རང་བཞིན་ལ་མོས་པ་དེ་ལུས་ཅན་ཀུན་ལ་ཐུན་མོང་དུ་ཡོད་པའི་ལྷན་སྐྱེས་ཀྱི་
བདེན་དོན་དུ་སྨྲ་བའི་མི་རིགས་རྩད་ཞིབ་རིག་པའི་ཁུངས་ནི་ཕྱིན་ཅི་ལོག་ཏུ་གྱུར། བདག་གམ་རྣམ་
ཤེས་ཞེས་སྤྲོས་པ་མེད་པ། དངོས་མེད། ཆ་མེད་བཅས་ཀྱི་ངོ་བོར་འཆི་བ་མེད་པར་སྨྲ་བའི་ཚད་
མ་རིག་པའི་ཁུངས་ནི་སྒོ་ཀུན་ནས་སྐྱོན་ཅན་གྱི་ལྟ་བའི་ཐོག་གཞི་བྱས་ཤིང་འཁྲུལ་བ་འབའ་ཞིག་
གོ ༑འཆི་བ་མེད་པའི་ཁུངས་སམ་རྒྱུ་མཚན་འདི་དག་ཐམས་ཅད་མི་བརྟན་ཏེ། ལོ་ངོ་བཅུ་ཕྲག་ཁ་
ཤས་སྔོན་ཚན་རིག་གིས་བསྙོན་བཙུགས་པ་ལས་ནུས་མེད་དུ་གྱུར་པའི་ཕྱིར། ཅི་སྟེ་བདག་གམ་
རྣམ་ཤེས་དེ་རྣམ་པ་གང་དུའང་འདི་ནས་ཕྱི་མར་མི་འགྲོ་ན། སླར་སྐྱེ་བ་ལེན་པོ་གང་རེད་དམ། དྲི་
བ་འདིའི་ནང་སླར་སྐྱེ་བ་ཡོད་ཤག་བྱེད། དུས་རབས་ཁ་ཤས་སྔོན། བདག་གིས་བསམས་པས། དེ་
དེ་བཞིན་ནོ་ཞེས་ཡིན་ཤག་བྱེད་པའི་གནས་ལ་བརྟགས་ཤིང་བརྩད། འོན་ཏེ་བདག་གིས་སྙམ་ཞེས་
སྨྲ་བར་བདག་ཅེས་པ་ར་འཕྲོད་པ་ཞིག་དགོས། ང་ཚོས་ཉི་མ་ཤར་ནས་ཤར་ཏེ་ནུབ་ལ་ནུབ་ཅེས་
བརྗོད་ཀྱང་དོན་ལ་དེ་ལྟར་མིན་པ་ཤེས་ཀྱི་ཡོད། དེ་བཞིན་ཆོས་ཅན་གཅིག་ཉིད་ལ་ལན་གཉིས་
རྡེག་མི་ཐུབ་སྟེ། སྐད་ཅིག་གིས་འཇིག་པས་སོ། །འོན་ཏེ་ང་ཚོས་སྐད་ཅིག་སྔ་ཕྱི་གཉིས་གཅིག་ཏུ
འཁྲུལ་ནས་གཅིག་ལ་བརྡེགས་ན་གཉིས་ཀ་ལ་བརྡེགས་པར་འཛིན་ཏོ།།
ཡང་ལྟ་གྲུབ་སྨྲ་བ་ཞིག་གིས། དེ་རིང་གི་ང་དང་ཁ་སང་གི་ང་དེ་གཅིག་ཏུ་སྣང་བ་ལ་རྒྱུ་
མཚན་འགའ་ཡོད་པ་གསལ་པོ་ཡིན། ཞིབ་ཏུ་བཤད་ན། ཅི་སྟེ་ངས་དུས་མཉམ་དུ་མི་ཞིག་མཐོང་བ་
དང་སྒྲ་ཞིག་ཐོས་ན། དེ་ལ་གོ་རྒྱུ་ལྷག་པོ་ཞིག་ཡོད། ཅེས་བརྗོད་པ་ནང་པ་དང་མཐུན་ནོ།།
ཚངས་པ། ཚིགས་སུ་བཅད་པ་འདི་དག་གིས་རང་ཉིད་ལེགས་པར་དུལ་བ་ན་ལྷའམ་དྲི་ཟ་
དང་ཚངས་པས་ཀྱང་ཕམ་པར་བྱེད་མི་ནུས་ཤིང་། ལྷ་དེ་དག་ནི་ཚངས་པའི་འཇིག་རྟེན་ན་གནས་
པའི་ལྷ་ཡུལ་གྱི་འགྲོ་བ་དང༌། དེ་ཡང་བསམ་གཏན་དང་པོ་དང་མཐུན་པར་གཟུགས་ཁམས་ཀྱི་
གནས་དང་པོ་གསུམ་ལ་གནས་སོ། །ཚངས་པ་ཆེན་པོ་ནི་མི་མཇེད་འཇིག་རྟེན་གྱི་བདག་པོའམ་
གནས་དེ་དག་གི་གཙོ་བོའོ། །ཚངས་པས་རློམ་སེམས་ཆེན་པོས། ང་ནི་ཚངས་པ་སྟེ་ཚངས་པ་ཆེན་
པོ་དང་། བླ་ན་མ་མཆིས་པ། འདུལ་མི་ཐུབ་པ། ཐམས་ཅད་མཁྱེན་པ། ས་སྐྱོང་། གཙོ་བོ། འཇིག་
རྟེན་བྱེད་པོ། བཟོ་བ་པོ། ཡང་དག་པ། དབང་དུ་འདུ་བ་པོ། འདས་པ་དང་མ་འོངས་པའི་སྲོལ་འབྱེད་
པོ་ཡིན་ནོ་ཞེས་རྫུ་བག་བྱས།
ཚངས་པའི་འཇིག་རྟེན་ཞེས་པ་སྒྲ་ཟོར་ཡངས་པའི་དབང་དུ་བྱས་ན་གཟུགས་ཁམས་དང་
གཟུགས་མེད་པའི་ཁམས་ཀྱི་མིང་གི་རྣམ་གྲངས་དང༌། སྒྲ་དོག་པའི་དབང་དུ་བྱས་ན། གཟུགས་
ཁམས་དང་པོ་གསུམ་ལ་འཇུག་གོ།ཚངས་པ་དང་ལྷ་རྣམས་བདེ་འགྲོར་གནས་ཤིང༌། འགྲོ་བ་
མིའི་མིག་གི་སྤྱོད་ཡུལ་དུ་མེད། འོན་ཏེ་འཁོར་བ་པ་གཞན་ཀུན་ལྟར་སྐྱེ་བ་དང༌། རྒ་བ། ན་བའི་
སྡུག་བསྔལ་མྱོང་བས་འཁོར་བ་ལས་མ་གྲོལ། ལྷ་ལའང་སྡེ་ཚན་མང་དུ་མཆིས། དང་པོ། འདོད་
ཁམས་ལ་དྲུག་ནི། རྒྱལ་ཆེན་རིགས་བཞི། སུམ་ཅུ་རྩ་གསུམ། འཐབ་བྲལ། དགའ་ལྡན། འཕྲུལ་
དགའ། གཞན་འཕྲུལ་དབང་བྱེད་བཅས་སོ། །གཉིས་པ། གཟུགས་ཁམས་ལ། ༡) ཚངས་འཁོར་
དང་། ཚངས་པ་མདུན་ན་འདོན། ཚངས་པ་ཆེན་པོ། འདི་གསུམ་ལས་བསམ་གཏན་དང་པོ་ལ་མྱོང་
བ་རབ་འབྲིང་མཐའ་གསུམ་གང་རུང་ལྡན་པ་དེར་སྐྱེ་བ་ལེན་ནོ། །༢) འོད་ཆུང་། ཚད་མེད་འོད།
འོད་གསལ། བསམ་གཏན་གཉིས་པ་ལ་མྱོང་བ་ཐོན་ནས་དེར་སྐྱེའོ། །༣) དགེ་ཆུང་དང༌། ཚད་
མེད་དགེ། དགེ་རྒྱས། བསམ་གཏན་གསུམ་པ་ལ་མྱོང་བ་ཐོན་ནས་དེར་སྐྱེའོ། །༤) འབྲས་བུ་ཆེ།
བསོད་ནམས་སྐྱེས། གནས་གཙང་མ། དང་པོ་གཉིས་ཀྱི་གནས་སུ་བསམ་གཏན་བཞི་པ་ལ་མྱོང་
བ་ཐོན་ནས་དེར་སྐྱེ། གསུམ་པ་ན་ཕྱིར་མི་འོང་བའོ། །གསུམ་པ། གཟུགས་མེད་ཁམས་བཞི་ནི། ༡)
ནམ་མཁའ་མཐའ་ཡས་སྐྱེ་མཆེད། ༢) རྣམ་ཤེས་མཐའ་ཡས་སྐྱེ་མཆེད། ༣) ཅི་ཡང་མེད་པའི་སྐྱེ་
མཆེད། ༤) འདུ་ཤེས་མེད་འདུ་ཤེས་མེད་མིན་གྱི་སྐྱེ་མཆེད། གཟུགས་མེད་བཞི་ལ་མྱོང་བ་ཐོན་
ནས་དེར་སྐྱེའོ།
བླ་ན་མེད་པའི་མཆོད་པ།
༨ (༥) ཚེ་དང་ལྡན་པ་ཤཱ་རིའི་བུའི་ཞང་པོའི་སྒྲུང་།
སངས་རྒྱས་བཅོམ་ལྡན་འདས་འོད་མའི་ཚལ་གྱི་དགོན་དུ་བཞུགས་པ་ན། ཚེ་དང་ལྡན་པ་ཤཱ་རིའི་
བུའི་ཞང་པོ་བྲམ་ཟེ་ཞིག་ལ་ཚིགས་སུ་བཅད་པ་འདི་གསུངས་སོ།།
སྟོང་ཕྲག་ཟླ་བ་ཟླ་བ་ལ། །མཆོད་སྦྱིན་བརྒྱ་ཕྲག་བྱེད་པ་དང༌།།
གང་གིས་བསྒོམ་པའི་བདག་ཉིད་ཅན། །སྐད་ཅིག་ཙམ་ཡང་མཆོད་བྱེད་ན།།
སྦྱིན་སྲེག་ལོ་བརྒྱ་བྱས་པ་བས། །མཆོད་པ་དེ་ཉིད་མཆོག་ཏུ་འགྱུར།།
གླེང་གཞི། སྔོན་སྐབས་ཤིག་ལ་ཚེ་དང་ལྡན་པ་ཤཱ་རིའི་བུ་རང་གི་ཞང་པོའི་ཁྱིམ་དུ་བསྐྱོད་དེ། བྲམ་
ཟེ་ལགས། ཁྱེད་ཀྱིས་རྒྱུན་དུ་དགེ་བའི་ལས་བྱེད་དམ་ཞེས་དྲིས་པས། ཞང་པོས། བྱེད་ཀྱི་ཡོད་ཅེས་
ལན་བཏབ། ལས་ཅི་ཞིག་བྱེད་དམ་ཞེས་དྲིས་པས། ངས་ཟླ་བ་ནས་ཟླ་བ་བསྟུད་དེ་དངུལ་སྲང་སྟོང་
ཚོའི་རིན་ཐང་ལྡན་པའི་མཆོད་སྦྱིན་དགེ་བའི་ལས་བྱེད་ཀྱི་ཡོད་ཅེས་བརྗོད་པར། སྦྱིན་གནས་སུ་
ལགས་སམ་ཞེས་པས། གཅེར་བུ་པའི་རྣལ་འབྱོར་པ་དག་ལགས་སོ། །དེ་ལ་བརྟེན་ནས་ཁྱེད་ཀྱིས་
རེ་བ་ཅི་བྱེད་དམ་ཞེས་དྲིས་པ་ལ། ཚངས་པའི་གནས་སུ་སྐྱེ་ན་འདོད། འོན་ཏེ་ཚངས་པའི་གནས་
སུ་བགྲོད་པའི་ལམ་འདི་ལྟར་རམ་ཞེས་པས། འདི་ལྟར་རོ་ཞེས་སྨྲས། སུས་ཁྱེད་ལ་འདི་ལྟར་སྨྲས་
སམ་ཞེས་པའི་ལན་དུ། བདག་གི་བླ་མས་སོ་ཞེས་ལན་བཏབ།
དེ་ལ་ཤཱ་རིའི་བུས། བྲམ་ཟེ་ལགས། ཁྱེད་དང་ཁྱེད་ཀྱི་བླ་མ་གཉིས་ཀ་ཚངས་པའི་གནས་སུ་
བགྲོད་པའི་ལམ་ལ་རྨོངས་སོ། །འོན་ཏེ་བཅོམ་ལྡན་འདས་ཉིད་ཀྱིས་ལམ་དེ་མཁྱེན་པས། བདག་
གི་ལྷན་དུ་ཤོག །ཁྱེད་ལ་ཚངས་པའི་གནས་ཀྱི་ལམ་བསྟན་དུ་བདག་གིས་གསོལ་ལོ་ཞེས་ཞང་པོ་
ཁྲིད་དེ་བཅོམ་ལྡན་འདས་མཇལ་དུ་བསྐྱོད། ཤཱ་རིའི་བུ་ན་རེ། བདག་གི་ཞང་པོས་འདི་དང་འདི་
ཞེས་སྨྲས་སོ་ཞེས་བཅོམ་ལྡན་འདས་ལ་ཞུས་ཏེ། བྲམ་ཟེ་འདི་ལ་ཚངས་པའི་གནས་ཀྱི་ལམ་བསྟན་
དུ་གསོལ་ལོ། །དེ་ལ་བཅོམ་ལྡན་འདས་ཀྱིས། རིགས་ཀྱི་བུ། ཁྱོད་ཀྱིས་བདག་ལ་ཇི་ལྟ་བ་བཞིན་དུ་
སྨྲས་སམ་ཞེས་བཀའ་གནང་པས། དེ་དེ་བཞིན་དུ་བགྱིས་ལགས་སོ་ཞེས་ཞུས།
དེས་ན་བཅོམ་ལྡན་འདས་ཀྱིས་བྲམ་ཟེ་དེར། ཁྱོད་ཀྱིས་མཆོད་སྦྱིན་དགེ་བའི་ལས་དེ་ལྟར་
བྱེད་དགོས་པ་ལྟ་ཅི་སྨོས་ཀྱིས་དེ་ལས་བསྒོམ་པའི་བདག་ཉིད་ཅན་བདག་གི་སློབ་མར་འབྲས་ཆན་
ཁེམ་བུ་གང་ཙམ་ཕུལ་ན་མཆོད་པ་དེ་ཉིད་མཆོག་སྟེ་འབྲས་བུ་རླབས་ཆེ་བ་འབྱུང་བར་གདོན་མི་
ཟའོ་ཞེས་བཀའ་བསྩལ་ཏོ༎
བསྟན་དོན། ལོ་ངོ་བརྒྱ་ཕྲག་རིང་ཟླ་བ་ནས་ཟླ་བ་བསྟུད་དེ་མཆོད་སྦྱིན་མང་དུ་བྱེད་ནའང༌།
སེམས་རྒྱུད་ལེགས་པར་དུལ་བའི་གང་ཟག་ཅིག་ལ་སྐད་ཅིག་ཙམ་མཆོད་པ་དེ་མཆོད་སྦྱིན་བརྒྱ་
ཕྲག་བྱེད་པ་ལས་རླབས་ཆེའོ།།
འགྲེལ་པ། རྒྱ་གར་སྐད་དུ་ཧུཏམ། བོད་སྐད་དུ་གསོལ་མཆོད། ཞེས་པའི་ཐ་སྙད་འདིས་
སྤྱིར་ཕྱི་རོལ་པའི་ཉམས་སུ་ལེན་པའི་མཆོད་པ་ལ་གོ་ཞིང༌། བཅོམ་ལྡན་འདས་ཞལ་བཞུགས་པའི་
སྐབས། སྦྱིན་སྲེག་གི་མཆོད་པ་ལ་ཧུཏ་ཞེས་བོས། གནའ་བོའི་རྒྱ་གར་གྱི་རིག་བྱེད་བསྟན་བཅོས་
ནང༌། མེའི་ནང་མར་ཁུ་བླུགས་ཏེ་མེ་ལྷར་མཆོད་པའམ་གསོལ་བའི་ལུགས་དེར་ཧུ་ཏཱ་ཞེས་བྱའོ།།
དགྲ་བཅོམ་སྐད་ཅིག་མཆོད་པས་མཆོག
༨ (༦) ཚེ་དང་ལྡན་པ་ཤཱ་རིའི་བུའི་ཚ་བོའི་སྒྲུང་།
སངས་རྒྱས་བཅོམ་ལྡན་འདས་འོད་མའི་ཚལ་གྱི་དགོན་དུ་བཞུགས་པའི་ཚེ། ཚེ་དང་ལྡན་པ་ཤཱ་རིའི་
བུའི་ཚ་བོར་ཚིགས་སུ་བཅད་པ་འདི་གསུངས་སོ།།
གང་ཞིག་ལོ་ནི་བརྒྱ་ཕྲག་བར། །ནགས་སུ་མེ་ལ་མཆོད་པ་དང༌།།
གང་གིས་བསྒོམ་པའི་བདག་ཉིད་ཅན། །སྐད་ཅིག་ཙམ་ལ་མཆོད་བྱེད་ན༎
སྦྱིན་སྲེག་ལོ་བརྒྱ་བྱས་པ་བས།།མཆོད་པ་དེ་ཉིད་མཆོག་ཏུ་འགྱུར༎
གླེང་གཞི། ཚེ་དང་ལྡན་པ་ཤཱ་རིའི་བུ་རང་གི་ཚ་བོའི་དྲུང་དུ་བསྐྱོད་དེ། བྲམ་ཟེ་ལགས། ཁྱེད་ཀྱིས་
རྒྱུན་དུ་དགེ་བའི་ལས་བྱེད་དམ་ཞེས་དྲིས་པས། ཚ་བོས། བྱེད་ཀྱི་ཡོད་ཅེས་ལན་བཏབ། ལས་
ཅི་ཞིག་བྱེད་དམ་ཞེས་པས། ངས་ཟླ་བ་ནས་ཟླ་བ་བསྟུད་དུད་འགྲོ་རེ་བསད་ནས་ནགས་སུ་མེ་ལ་
མཆོད་དེ་དགེ་བའི་ལས་བྱེད་ཀྱི་ཡོད་ཅེས་པར། ཁྱེད་ཀྱིས་དེ་ལྟར་བྱེད་པའི་དམིགས་ཡུལ་ཅི་ཡིན་
ཞེས་དྲིས་པ་ལ། ཚངས་པའི་གནས་སུ་སྐྱེ་ན་འདོད། འོན་ཏེ་ཚངས་པའི་གནས་སུ་བགྲོད་པའི་ལམ་
འདི་ལྟར་རམ་ཞེས་པས། འདི་ལྟར་རོ་ཞེས་སྨྲས། སུས་ཁྱེད་ལ་འདི་ལྟར་སྨྲས་སམ་ཞེས་པའི་ལན་
དུ༑ བདག་གི་བླ་མས་སོ་ཞེས་ལན་བཏབ།
དེ་ལ་ཤཱ་རིའི་བུས། ཁྱེད་དང་ཁྱེད་ཀྱི་བླ་མ་གཉིས་ཀས་ཚངས་པའི་གནས་སུ་བགྲོད་པའི་
ལམ་མི་ཤེས་སོ་ཞེས། བཅོམ་ལྡན་འདས་ཀྱི་དྲུང་དུ་ཁྲིད། གནས་ཚུལ་རྣམས་སངས་རྒྱས་ཀྱི་སྙན་
དུ་གསོལ་ཏེ། ཚ་བོ་ལ་ཚངས་པའི་ལམ་བསྟན་དུ་གསོལ་བ་བཏབ་པས། བཅོམ་ལྡན་འདས་ཀྱིས།
རིགས་ཀྱི་བུ། ཁྱོད་ཀྱིས་བདག་ལ་ཇི་ལྟ་བ་བཞིན་དུ་སྨྲས་སམ་ཞེས་བཀའ་གནང་པས། དེ་དེ་
བཞིན་དུ་བགྱིས་ལགས་སོ་ཞེས་ཞུས།
དེས་ན་བཅོམ་ལྡན་འདས་ཀྱིས་བྲམ་ཟེ་ཚ་བོ་དེར། ཁྱོད་ཀྱིས་ནགས་སུ་མེ་ལ་ལོ་བརྒྱ་མཆོད་
པ་ལས། བསྒོམ་པའི་བདག་ཉིད་ཅན་བདག་གི་སློབ་མར་སྐད་ཅིག་ཙམ་མཆོད་པའི་བསོད་ནམས་
དེ་སྟོང་འགྱུར་གྱིས་ཆེ་བས་དེ་ལ་འབད་པར་བྱའོ་ཞེས་བཀའ་བསྩལ་ཏོ།།
བསྟན་དོན། སྐྱེ་བོ་གང་ཞིག་ནགས་སུ་ལོ་བརྒྱ་སྦྱིན་སྲེག་དང་མེ་ལ་མཆོད་པ་བྱེད་ཅིང་
འདུག་པ་ན། དེ་ལས་སེམས་ལེགས་པར་བཏུལ་ནས་དུལ་བའི་དགྲ་བཅོམ་པ་གཅིག་ལ་སྐད་ཅིག་
ཙམ་མཆོད་ན། དེ་ལྟའི་སྐད་ཅིག་ཙམ་གྱི་མཆོད་པ་དེ་ལོ་བརྒྱའི་སྦྱིན་སྲེག་ལས་རླབས་ཆེ་བ་དང་
འབྲས་བུ་བཟང་བ་འབྱུང་ངོ་།
འགྲེལ་པ། ཚིགས་སུ་བཅད་པ་དག་གི་རྩོམ་གཞིར་གྱུར་པའི་སྒྲུང་འདི་གཉིས་ནང༌། ཤཱ་རིའི་
བུའི་ཞང་པོ་དང༌། ཚ་བོ། མཆེད་གྲོགས་བཅས་ལ་གདམས་ཏེ། སྟོན་པ་ཞལ་བཞུགས་པའི་སྐུ་དུས་
སུ་ཧིན་དུའི་རིག་བྱེད་ཀྱི་གཞུང་ལས་དམར་མཆོད་ལ་གནང་བ་མ་བཀག་པ་ཤུགས་ཀྱིས་བསྟན།
འདིར་ཚིགས་བཅད་འདིའི་ནང༌། ཅི་སྟེ་ཤཱ་རིའི་བུའི་ཚ་བོས་མེ་ལྷར་དམར་མཆོད་བྱས་ཏེ་སེམས་
དོན་གྱི་བསྒྲུབ་བྱ་སྒྲུབ་ཕྱིར་ནགས་སུ་གནས་ན། དེ་ལྟ་བུའི་འབད་པར་དོན་མེད་དོ་ཞེས་བསྟན།
སངས་རྒྱས་པའི་ཆོས་ཀྱིས་ནང་སེམས་རྒྱུད་འདུལ་དགོས་པར་གསུང་ཞིང༌། དེ་ལྟ་བུའི་སྐྱོན་གྱི
ཆ་དང་བྲལ་བའི་ཀུན་སྤྱོད་ཀྱིས་དེའི་ཚེ་དེའི་དུས་ཀྱི་སྦྱིན་སྲེག་ལྟ་བུའི་དམར་མཆོད་ལ་བརྟེན་ནས་
ཐར་པ་འཐོབ་པར་བརྩོན་པའི་ལམ་ལུགས་ལ་གཉེན་པོ་བྱེད། ཤོ་ལོ་ཀ་འདིའི་ནང་། མེ་ལ་མཆོད་
པའམ་སྦྱིན་སྲེག་ནི་ནགས་སུ་བྱེད་ཅིང་། མཆོད་པ་པོས་དེ་ལྟའི་མཆོད་པ་ནི་རང་གི་མི་ཚེའི་ཉམས་
ལེན་གྱི་སྙིང་པོར་བརྩིས་ཏེ་ཁྱིམ་སྤངས་ནས་ནགས་སུ་གནས་སོ། །དེ་ཡང་ཆོ་གའི་ཉམས་ལེན་དེ་
ཉིད་ཚངས་པའི་གནས་སུ་སྐྱེ་བའི་ལམ་གཅིག་པུའོ་སྙམ་པའི་དད་མོས་ཡོད་སྟབས། དེ་ལ་དེ་དག་
གིས་གཙིགས་སུ་འཛིན་ཏོ༎
མཆོད་པར་འོས་ལ་མཆོད་ན་ལེགས།
༨ (༧) ཚེ་དང་ལྡན་པ་ཤཱ་རིའི་བུའི་མཆེད་གྲོགས་ཀྱི་སྒྲུང་།
སངས་རྒྱས་བཅོམ་ལྡན་འདས་འོད་མའི་ཚལ་གྱི་དགོན་དུ་བཞུགས་པའི་ཚེ། ཚེ་དང་ལྡན་པ་ཤཱ་རིའི་
བུའི་མཆེད་གྲོགས་ཤིག་ལ་ཚིགས་སུ་བཅད་པ་འདི་གསུངས་སོ།།
གང་ཞིག་བསོད་ནམས་བལྟ་བས་འཇིག་རྟེན་དུ། །
འཁྱུད་འཁོར་ལོ་ལ་མཆོད་ཅིང་སྦྱིན་བྱེད་པ།།
དེ་ཀུན་བཞི་ཆ་ཙམ་ཡང་མི་ཕོད་པའི། །
དྲང་པོར་གཤེགས་ལ་བསྙེན་བཀུར་ཆེས་ཆེར་ལེགས།།
གླེང་གཞི། ཚེ་དང་ལྡན་པ་ཤཱ་རིའི་བུ་རང་གི་མཆེད་གྲོགས་ཀྱི་དྲུང་དུ་བསྐྱོད་དེ། བྲམ་ཟེ་ལགས།
ཁྱེད་ཀྱིས་རྒྱུན་དུ་དགེ་བའི་ལས་བྱེད་དམ་ཞེས་དྲིས་པས། མཆེད་གྲོགས་ཀྱིས། བྱེད་ཀྱི་ཡོད་ཅེས་
ལན་བཏབ། ལས་ཅི་ཞིག་བྱེད་དམ་ཞེས་པས། ངས་སེམས་ཅན་བསད་དེ་མཆོད་པ་བྱེད་ཀྱི་ཡོད་
ཅེས་པར།(སྐབས་ཤིག་ལ་འགྲོ་གྲོན་ཕོན་ཆེན་བཏང་ནས་དམར་མཆོད་བྱེད་པ་ནི་ལམ་སྲོལ་ལོ།།
ཁྱེད་ཀྱིས་དེ་ལྟར་བྱེད་པའི་དམིགས་ཡུལ་ཅི་ཡིན་ཞེས་དྲིས་པ་ལ། ཚངས་པའི་གནས་སུ་སྐྱེ་ན་
འདོད། འོན་ཏེ་ཚངས་པའི་གནས་སུ་བགྲོད་པའི་ལམ་འདི་ལྟར་རམ་ཞེས་པས། འདི་ལྟར་རོ་ཞེས་
སྨྲས། སུས་ཁྱེད་ལ་འདི་ལྟར་སྨྲས་སམ་ཞེས་པའི་ལན་དུ། བདག་གི་བླ་མས་སོ་ཞེས་ལན་བཏབ།
ཚེ་དང་ལྡན་པས་དེ་ལྟར་དྲི་ལན་མཛད་རྗེས་རང་གི་མཆེད་གྲོགས་བཅོམ་ལྡན་འདས་ཀྱི་དྲུང་
དུ་ཁྲིད། གནས་ཚུལ་རྣམས་སྙན་དུ་གསོལ་ཏེ། མཆེད་གྲོགས་ལ་ཚངས་པའི་ལམ་བསྟན་དུ་གསོལ་
བ་བཏབ་པས། བཅོམ་ལྡན་འདས་ཀྱིས། རིགས་ཀྱི་བུ། ཁྱོད་ཀྱིས་བདག་ལ་ཇི་ལྟ་བ་བཞིན་དུ་སྨྲས་
སམ་ཞེས་བཀའ་གནང་པས། དེ་དེ་བཞིན་དུ་བགྱིས་ལགས་སོ་ཞེས་ཞུས།
དེ་ནས་བཅོམ་ལྡན་འདས་ཀྱིས་བྲམ་ཟེ་མཆེད་གྲོགས་ལ། ཁྱོད་ཀྱིས་དམར་མཆོད་ལོ་གཅིག་
ཕུལ་བ་བས། ཀུན་སློང་བཟང་པོས་གཞན་ལ་མཆོད་སྦྱིན་བྱེད་པའམ་དད་སེམས་ཀྱིས་ངའི་སློབ་
མར་བསྙེན་བཀུར་ཞུ་བའི་བཞི་ཆ་གཅིག་གི་ཀྱང་འགྲན་ཟླ་མི་ཐུབ་བོ་ཞེས་བཀའ་བསྩལ་ཏོ།།
བསྟན་དོན། འཇིག་རྟེན་འདི་ན་སྐྱེ་བོ་རྣམས་ཀྱིས་ཚེས་བཟང་དུས་བཟང་སྐབས་མཆོད་
སྦྱིན་ནམ་ཡང་ན་ལོ་ངོ་ཧྲིལ་པོར་མཆོད་པ་སྤྲོས་གཤོམ་བྱས་ཏེ་བསོད་ནམས་གསོག་པ་ལ་འབད།
འོན་ཏེ་ལས་དེ་དག་གི་བསོད་ནམས་ཕྱོགས་གཅིག་ཏུ་སྤུངས་པ་ན། དྲང་པོར་གཤེགས་པ་སྟེ་
དགྲ་བཅོམ་པ་ལ་ཕྱག་འཚལ་བའམ་བསྙེན་བཀུར་ཞུས་པའི་བསོད་ནམས་ཀྱི་བཞི་ཆ་གཅིག་ཀྱང་
མེད་དོ།
འགྲེལ་པ། ལེའུ་འདིའི་ཚིགས་བཅད་དུ་མའི་ནང་ཚངས་པའི་སྐོར་མང་དུ་མཛད་ཅིང་། དེ་
དག་སློང་རྐྱེན་གྱི་སྒྲུང་ཡང་ཚངས་པའི་གནས་སུ་སྐྱེ་བར་འདོད་པའི་སྐྱེ་བོ་དག་གིས་ཉམས་སུ་ལེན་
པའི་ཆོ་གའམ་ཉམས་ལེན་དང་བསྟུན་ནོ། །དེས་ན། ཚངས་པ་དང་ཚངས་པའི་གནས་ཞེས་པར་ནང་
པ་སངས་རྒྱས་པའི་ལྟ་ཚུལ་ཅི་ཞེ་ན། ཆོས་ཀྱི་འཁོར་ལོའི་མདོ་ལས།
(བཅོམ་ལྡན་འདས་ཀྱིས་ཝ་རཱ་ཎ་སཱིར་དྲང་སྲོང་སྨྲ་བའི་རི་དགས་ཀྱི་ནགས་སུ་བདེན་བཞི་
ལན་གསུམ་དུ་བཟླས་ཏེ་རྣམ་པ་བཅུ་གཉིས་སུ་ཆོས་ཀྱི་འཁོར་ལོ་བསྐོར་བའི་) སྒྲ་ཐོས་པ་དང༌།
ནམ་མཁའ་ལ་རྒྱུ་བའི་གནོད་སྦྱིན་དང༌། རྒྱལ་ཆེན་རིགས་བཞི་དང་། སུམ་ཅུ་རྩ་གསུམ་པའི་ལྷ་
རྣམས་དང༌། འཐབ་བྲལ་དང༌། དགའ་ལྡན་དང་། འཕྲུལ་དགའ་དང༌། གཞན་འཕྲུལ་དབང་བྱེད་
དང་། ཚངས་འཁོར་དང་། ཚངས་པ་མདུན་ན་འདོན་དང་། ཚངས་པ་ཆེན་པོ་དང༌། འོད་ཆུང་དང༌།
ཚད་མེད་དགེ་དང༌། དགེ་ཆུང་དང༌། འོད་གསལ་དང༌། ཚད་མེད་འོད་དང༌། འབྲས་བུ་ཆེ་དང༌
བསོད་ནམས་སྐྱེས་དང་། སྤྲིན་མེད་དང༌། དགེ་རྒྱས་དང༌། འོག་མིན་དང༌། ཤིན་ཏུ་མཐོང་དང༌།
མི་གདུང་བ་དང༌། མི་ཆེ་བ་བཅས་ནས། སྐད་ཅིག་དེ་དང་ཐང་ཅིག་དེ་དང་ཡུད་ཙམ་དེ་ལ་ཚངས་
པའི་འཇིག་རྟེན་གྱི་བར་དུ་དགའ་བའི་སྒྲ་བསྒྲགས་ཏེ། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་
ཁམས་ཐམས་ཅད་གཡོས་ཏེ་དྲག་ཏུ་འཁྲུགས་སོ།།
སངས་རྒྱས་པའི་གཞུང་གི་སྔ་ཕྱི་བར་གསུམ་དུ་ཚངས་པའི་སྐོར་མང་དུ་ཐོན་ནའང༌། ཐར་
པ་ནི་དཀོན་མཆོག་ལ་གསོལ་མཆོད་བྱེད་པ་ལས་ཐོབ་པར་མི་འདོད་ཅིང༌། ཚངས་པའི་འཇིག་རྟེན་
ནི་འཇིག་རྟེན་བྱེད་པོ་སྟེ་ཚངས་པ་ཆེན་པོའི་གནས་སུ་བཤད། ཚངས་པར་འཇིག་རྟེན་བྱེད་པོ་ཟེར་
བའི་ཚུལ་དེ་སྐྱེས་རབས་ནས་སུན་ཕྱུང་སྟེ་མི་འཐད་པར་གསུངས་ཏེ།
དེ་ཉིད་ལས།
མིག་དང་ལྡན་པས་མི་སྡུག་ཡུལ་ཉིད་མཐོང༌།།
ཚངས་པས་འགྲོ་བ་ཅིའི་ཕྱིར་མི་སྲོང་ངམ།།
ཚངས་པ་ཆེན་པོ་ཞེས་རང་གིས་རང་འཇིག་རྟེན་བྱེད་པོར་འདོད་པ་དང་བྲམ་ཟེ་རྣམས་ཀྱིས་ཀྱང་དེ་
ཉིད་འཇིག་རྟེན་བྱེད་པོར་སྨྲ་བའི་ལྷ་ཡུལ་གྱི་གང་ཟག་ཅིག་ཡོད་པ་ནང་པའི་ཆོས་ནང་ངོས་འཛིན་
བྱེད་ནའང༌། ནང་པ་རྣམས་ཀྱིས་དེ་ཉིད་འཇིག་རྟེན་བྱེད་པོར་མི་འདོད་དོ༎
ཕྱག་འོས་མཆོད་པས་ཆོས་བཞི་འཕེལ།
༨ (༨) རྒྱལ་བུ་རིང་པོའི་སྒྲུང་།
སངས་རྒྱས་བཅོམ་ལྡན་འདས་ནགས་ཀྱི་གཙུག་ལག་ཁང་དུ་བཞུགས་པའི་ཚེ། རྒྱལ་བུ་རིང་པོ་ལ་
ཚིགས་སུ་བཅད་པ་འདི་གསུངས་སོ།།
རྟག་ཏུ་རྒན་རབས་ལ་གུས་ཤིང༌། །ཞེ་ས་སྨྲ་བའི་ཚུལ་ཅན་ལ༎
ཚེ་དང་མདངས་དང་བདེ་བ་སྟོབས། །ཆོས་བཞི་དག་ནི་འཕེལ་བར་འགྱུར༎
གླེང་གཞི། སྔོན་མི་ལོ་༤༨ རིང་ལྷན་དུ་དཀའ་ཐུབ་ལ་གནས་པའི་རྣལ་འབྱོར་པ་གཉིས་ཡོད་པ་
ལས་གཅིག་ཕྱིས་སུ་རི་ཁྲོད་ནས་གྲོང་དུ་བབས་ཏེ་གཉེན་སྒྲིག་བྱས་ཏེ། ཁྱེའུ་ཞིག་བཙས་པའི་རྗེས་
བཟའ་ཚོ་བུ་ཕྲུག་དང་བཅས་པ་རྣལ་འབྱོར་པ་གཞན་དེ་ཐུག་འཕྲད་དུ་བསྐྱོད་དེ་གུས་འདུད་ཞུས།
རྣལ་འབྱོར་པ་དེས་བཟའ་ཚོ་གཉིས་ལ། ཁྱོད་གཉིས་ཚེ་རིང་བར་སྨོན་ཞེས་བརྗོད་པ་ལས་ཁྱེའུ་ལ་
ཅི་ཡང་མ་སྨྲས། ཕ་མ་གཉིས་མགོ་འཐོམས་ནས་རྒྱུ་མཚན་ཅི་ལགས་སམ་ཞེས་དྲིས་པས། ཁྱེའུ་
འདི་ཉིན་བདུན་ལས་འཚོ་བར་མི་འདུག་པས་བདག་གིས་དེ་ལས་ཟློག་པར་མི་ནུས། འོན་ཏེ་བཅོམ་
ལྡན་འདས་ཀྱིས་ཟློག་པར་ནུས་སོ་ཞེས་བཤད།
དེས་ན་ཕ་མ་གཉིས་པོས་ཁྱེའུ་དེ་བཅོམ་ལྡན་འདས་མཇལ་བར་ཁྲིད་དེ་གུས་ཕྱག་བཙལ།
བཅོམ་ལྡན་འདས་ཀྱིས་ཀྱང༌། ཁྱོད་གཉིས་ཚེ་རིང་བར་སྨོན་ཞེས་པ་ལས་ཁྱེའུར་ཐུགས་སྨོན་མ་
གནང༌། དེ་ཅིའི་ཕྱིར་ཞེ་ན། ཁྱེའུ་འདི་རིང་པོར་མི་གསོན་ནོ་ཞེས་ལུང་བསྟན། འཆི་བ་ལས་ཟློག་
པར་་ཕ་ཕ་མ་གཉིས་པོས་ཁྱིམ་གྱི་མདུན་དུ་གཞལ་ཡས་ཁང་ཞིག་བཞེངས་ཏེ། ཁྱེའུ་འདི་མལ་ཁྲི་ཞིག་
གི་སྟེང་གཞལ་ཡས་ཁང་ནང་ཞོག་ཅེས་བཀའ་བསྩལ། དེ་ནས་དགེ་འདུན་འགའ་དེར་ཉིན་བདུན་
རིང་ཚེ་སྒྲུབ་གཟུངས་སྔགས་ཟློ་བར་མངགས། ཉིན་བདུན་པ་དེར་བཅོམ་ལྡན་འདས་ཉིད་ཀྱང་
གཞལ་ཡས་ཁང་དུ་ཞབས་ཀྱིས་བཅགས་པ་དང་། འཇིག་རྟེན་ཁམས་ཀྱི་ལྷ་རྣམས་ཀྱང་དེར་བྱོན་
ནོ༑ ༑དེའི་ཚེ་སྲིན་པོ་ཨབརུདྡྷཀ་(Avaruddhaka) ཞེས་བྱ་བ་ཞིག་གཞལ་ཡས་ཁང་གི་སྒོ་
འགྲམ་དུ་ཁྱེའུ་དེ་བཙན་གྱིས་ལེན་ཕྱིར་བསྒུགས་ནས་གདའ། འོན་ཏེ་མཐུ་སྟོབས་ཆེ་བའི་ལྷ་མང་པོ་
དེར་བྱོན་སྟབས་འདྲེ་གདུག་པ་ཅན་དེ་ཕྱིར་བཤོལ་མི་བྱེད་ཀ་མེད་དུ་གྱུར་ཏེ། རེ་ཞིག་དཔག་ཚད་
གཉིས་ཀྱི་སར་བཟུར་ནས་བསྡད། དགེ་འདུན་རྣམས་ཀྱིས་མུ་མཐུད་དེ་གཟུངས་སྔགས་མཚན་གང་
བཟླས་པས། ཁྱེའུ་དེའི་ཚེ་བསྲིངས་བར་བྱས་སོ། །ཕྱི་ཉིན་ཁྱེའུ་དེ་གཞལ་ཡས་ཁང་ནས་གཏང་
རག་ཏུ་བཅོམ་ལྡན་འདས་ལ་གུས་འདུད་ཞུ་བར་ཁྲིད། ད་གཟོད་བཅོམ་ལྡན་འདས་ཀྱིས། ཁྱོད་ཚེ་
རིང་བར་སྨོན་ཞེས་ཁྱེའུ་ལ་ཐུགས་སྨོན་གནང་ངོ༌། །དེ་ནས་ཁྱེའུ་འདི་ཇི་སྲིད་བར་དུ་གསོན་ནམ་
ཞེས་ཞུས་པས། བཅོམ་ལྡན་འདས་ཀྱིས། ལོ་ངོ་བརྒྱ་དང་ཉི་ཤུ་བར་དུ་འཚོའོ་ཞེས་བཀའ་བསྩལ་པ་
ལ་བརྟེན་ཁྱེའུ་མིང་ལ་རིང་པོ་ཞེས་བཏགས་སོ།།
ཁྱེའུ་དེ་ནར་སོན་པའི་ཚེ་ཆོས་གྲོགས་ལྔ་བརྒྱ་དང་ལྷན་དུ་རྒྱལ་ཁམས་འགྲིམས། ཉིན་ཞིག་
རྒྱལ་བྱེད་ཚལ་གྱི་དགོན་དུ་སླེབས་པ་དང་དགེ་འདུན་རྣམས་ཀྱིས་ཁོ་པ་ངོ་ཤེས་ཏེ། བཅོམ་ལྡན་
འདས་ལ། སེམས་ཅན་རྣམས་ཚེ་སྲིང་བའི་ཐབས་ཅི་མཆིས་ལགས་སམ་ཞེས་ཞུས་པས། བཅོམ་
ལྡན་འདས་ཀྱིས། རྒན་རྒོན་དང༌། མཁས་པ། ཡ་རབས་རྣམས་ལ་བརྩི་བཀུར་དང་ཞབས་ཏོག་
བསྒྲུབས་ན། ཚེ་རིང་བ་ཙམ་དུ་མ་ཟད་བྱད་གཟུགས་མཛེས་པ་དང༌། བདེ་བ་དང་སྟོབས་འཕེལ་
ལོ༑ ༑ཞེས་བཀའ་བསྩལ་ཏོ༎
བསྟན་དོན། ཅི་སྟེ་སེམས་རྒྱུད་དུལ་ཞིང་སྨིན་པ་དག་ལ་རྒྱུན་དུ་གུས་པ་དང་བསྟོད་པར་
གོམས་འདྲིས་ཡོད་པ་ཞིག་ཡིན་ན། རང་གི་མི་ཚེ་ཕྱོགས་བཞི་ནས་རྒྱས་པར་འགྱུར་ཏེ། ཚེ་མྱུར་དུ་
སྲིང་བ་དང༌། བྱད་གཟུགས་གཙང་བ། ལུས་སེམས་བདེ་བ། བདེ་བ་འཕེལ་བ་འོང་ངོ་། །དེ་བཞིན་
ཤེད་ཆེ་ཞིང་སྙུགས་རིང་བའང་འགྱུར་རོ།།
འགྲེལ་པ། ཚིགས་སུ་བཅད་པ་འདིས་སེམས་རྒྱུད་ལེགས་པར་དུལ་ཞིང་སྨིན་པ་དག་ལ་
བཀུར་སྟི་བགྱིས་པའི་ཆེ་བ་བརྗོད་ཅིང༌། སྲོལ་རྒྱུན་གྱི་བསྟན་བཅོས་ནང༌། རྒྱུད་དུལ་ཞིང་སྨིན་ཏེ་
བཀུར་སྟི་འོས་པ་ལ་རིགས་བཞི་སྟེ།
༡) རིགས་མཐོ་བ། མིའི་སྤྱི་ཚོགས་འགའ་ཞིག་ནང་རིགས་རུས་བྱེ་བྲག་པ་ལ་མཆོག་གམ་
མཐོ་བར་འཛིན་པའི་ལམ་ལུགས་ཤིག་ཡོད་ནའང༌། སངས་རྒྱས་པའི་ཆོས་ཀྱི་ནང་རིགས་
མཐོ་དམན་གྱི་ཚུལ་ཞལ་གྱིས་མི་བཞེད། འོན་ཏེ་བསྟན་བཅོས་སམ་འགྲེལ་པ་ལ་ལའི་ནང་
རིགས་མཐོ་དམན་ཡོད་པར་ངོས་འཛིན་ཏོ༎
༢) རྒྱུད་པ་མཐོ་བ། ལུགས་འགའ་ཞིག་ནང་རྒྱུད་མཐོ་དམན་གྱི་རྣམ་དབྱེ་བྱེད་ནའང་། སངས་
རྒྱས་པའི་ཆོས་ནང་དེ་མེད་དོ༎
༣) རྒན་པ། རིག་གཞུང་ཕལ་མོ་ཆེའི་ནང་གཞོན་པས་རྒན་པར་གུས་པ་ཡ་རབས་སུ་བཀུར།
༤) སྤྱོད་པ་། ནང་པའི་དགེ་འདུན་གྱི་གདན་རབས་ཁྲོད་ལྟ་ཚུལ་འདི་དར་ཁྱབ་ཆེ། རབ་ཏུ་བྱུང་
མ་ཐག་པས་ཀྱང་ཡང་དག་པའི་སྤྱོད་པ་ལ་འཇུག་པར་དམ་བཅས་པས་ན། ཁྱིམ་པ་རྣམས་
ཀྱིས་ཕྱག་བྱ་བའི་ཡུལ་དུ་བཀུར་རོ།།
དགེ་བའི་འཚོ་བ་ལེགས།
༨ (༩) དགེ་ཚུལ་སཾཀིར་(Samkicca) ཡི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། དགེ་ཚུལ་སཾཀིཙྩ་ལ་
ཚིགས་སུ་བཅད་པ་འདི་གསུངས་སོ།།
ཚུལ་འཆལ་མཉན་པར་མི་འཇོག་པ། །ལོ་བརྒྱ་དག་ཏུ་འཚོ་བ་ལས།།
ཚུལ་ཁྲིམས་ལྡན་པའི་བསམ་གཏན་པ། །ཉི་མ་གཅིག་ལ་འཚོ་བ་མཆོག །
གླེང་གཞི། ཐེངས་ཤིག་དགེ་འདུན་སུམ་ཅུ་ཐམ་པས་བཅོམ་ལྡན་འདས་ཀྱི་དྲུང་ནས་སྒོམ་ཐབས་རེ་
ཞུས་རྗེས་མཉན་ཡོད་ལས་དཔག་ཚད་བརྒྱ་དང་ཉི་ཤུའི་ས་ན་ཆགས་པའི་གྲོང་ཆེན་པོ་ཞིག་ཏུ་ཐོན།
སྐབས་དེར་ནགས་ཚལ་སྟུག་པོ་ཞིག་གི་ཁྲོད་དུ་ཇག་པ་ལྔ་བརྒྱ་འདུག་ཅིང༌། ཁོང་ཚོས་ནགས་
ཀྱི་སྲུང་མའམ་བཙན་ལ་མིའི་ཤ་དང་ཁྲག་གི་མཆོད་པ་འབུལ་དགོས་སྟབས། གཞིས་དགོན་ནང་
བསྐྱོད་དེ་དགེ་འདུན་རྣམས་ཀྱི་ཁྲོད་ནས་གཅིག་དམར་མཆོད་ཆེད་བློས་གཏོང་དགོས་ཟེར་བཙན་
ཤེད་བྱས། དེ་ལ་དགེ་འདུན་བགྲེས་གཞོན་ཀུན་གྱིས་འཚང་ག་ཤིག་ཤིག་ངང་དང་དུ་བླངས་ཀྱང་།
མིང་ལ་སཾཀིཉྩ་ཞེས་འབོད་པའི་ལོ་ཆུང་དགེ་ཚུལ་ཞིག་ཡོད་པ་དེ་ཤཱ་རིའི་བུས་ཇག་པ་དང་ལྷན་དུ་
བཏང་། དགེ་ཚུལ་དེ་ལོ་ན་བདུན་ལས་མ་སོན་ཡང་དགྲ་བཅོམ་པའི་གོ་འཕང་ཐོབ་ཟིན། སཾཀིཙྩིས།
བདག་གི་སློབ་དཔོན་ཤཱ་རིའི་བུས་ཆོམ་རྐུན་གྱི་འཇིགས་པ་སྔོན་ཚུད་ནས་མཁྱེན་ཏེ། དགེ་འདུན་
དག་ལ་མཐོ་འཚམས་པ་མི་ཡོང་ཆེད་དགོས་པའི་དབང་གིས་བདག་བཏང་ངོ་ཞེས་སྨྲས་ཏེ་ཇག་
པ་དང་ལྷན་དུ་བསྐྱོད། ལོ་ཆུང་དགེ་ཚུལ་ཞིག་དེ་ལྟར་ཁེར་རྐྱང་དུ་འགྲོ་རུ་བཅུག་པར་དགེ་འདུན་
རྣམས་ཀྱི་སེམས་བློང་བློང་པོར་གྱུར།
དེ་ནས་ཇག་པས་དམར་མཆོད་གྲ་སྒྲིག་ཡོངས་སུ་གྲུབ་པ་དང༌། ཇག་དཔོན་དེ་སཾ ཀིཅུའི་
འཁྲིས་སུ་སླེབས། དེའི་ཚེའི་སཾཀིཅུས་སེམས་རྩེ་གཅིག་ཏུ་ཏིང་ངེ་འཛིན་ལ་མཉམ་པར་བཞག་སྟེ་
སྟན་ལ་གནས་པས། ཇག་དཔོན་གྱིས་རལ་གྲི་གནམ་ལ་འཕྱར་ཞིང་ཀླད་ལ་བསྐོར་ཏེ་སཾ ཀིཅུར་
ཤུགས་ཀྱིས་བསྣུན་ཀྱང་གྲི་རྩེ་ལོག་སྟེ་ལུས་ལ་མ་ཟུག །གྲི་རྩེ་བསྲངས་ཏེ་བསྐྱར་དུ་བསྣུན་ཀྱང༌།
སླར་གྲི་རྩེ་ལོག་སྟེ་ཡུ་བར་ཐུག་པས་མ་ཕོག །ཡ་མཚན་ཆེ་བའི་ཚུལ་དེ་མཐོང་བ་དང༌། ཇག་དཔོན་
གྱིས་རྟབ་རྟབ་པོར་རལ་གྲི་ས་ལ་གཡུགས་ནས་པུས་མོའི་ལྷ་ང་ས་ལ་བཙུགས་ཏེ་ལོ་ཆུང་དགེ་ཚུལ་
ལ་བཟོད་གསོལ་ཞུས། དེ་མ་ཐག་ཇག་པ་ལྔ་བརྒྱ་པོ་ཀུན་ཧ་ལས་ཤིང་འཇིགས་ནས་འགྱོད་པ་ཚད་
མེད་སྐྱེས་ཏེ། ཁྱིམ་ནས་ཁྱིམ་མེད་པར་རབ་ཏུ་འབྱུང་བ་ལ་གནང་བ་སྩོལ་དུ་གསོལ་བ་བཏབ་པས།
སཾཀིཅུས་ཁོང་ཚོའི་རེ་བ་ལྟར་བགྱིས་སོ།།
དེ་ལྟར་སཾ ཀིཅུས་དགེ་འདུན་གསར་བུ་དེ་དག་ལ་བཅས་ཁྲིམས་བཅུ་ནན་གྱིས་ཁས་ལེན་དུ་
བཅུག་ནས་འཁོར་དགེ་འདུན་ལྔ་བརྒྱ་དང་ཐབས་ཅིག་ཏུ་དེ་དག་གི་གནས་ཁང་དུ་བསྐྱོད་དེ་སེམས་
འཁོལ་བར་བྱས་སོ། །སླར་མུ་མཐུད་འཁོར་དགེ་འདུན་ལྔ་བརྒྱ་དང་ལྷན་དུ་སློབ་དཔོན་ཤཱ་རིའི་བུ་
མཇལ་བར་རྒྱལ་བྱེད་ཚལ་གྱི་དགོན་དུ་བསྐྱོད། ཚེ་དང་ལྡན་པ་ཤཱ་རིའི་བུ་མཇལ་བའི་རྗེས་བཅོམ་
ལྡན་འདས་ཀྱི་ཞབས་ལ་གཏུགས་ནས་སྔར་གྱི་བྱུང་བ་རྣམས་སྙན་དུ་གསོལ་བས། བཅོམ་ལྡན་
འདས་ཀྱིས། དགེ་འདུན་དག །ཅི་སྟེ་གཞན་ནོར་འཕྲོག་པའམ་མ་བྱིན་པར་ལེན་པ་སོགས་ཀྱི་མི་
དགེ་བའི་ལས་བགྱིས་ན། ཁྱེད་ཅག་ལོ་ངོ་བརྒྱར་གསོན་ཡང་མི་ཚེ་སྟོང་ཟད་དུ་འགྱུར་ཞིང༌། ཚུལ་
ཁྲིམས་འཆལ་ཏེ་ལོ་ངོ་བརྒྱ་འཚོ་བ་ལས་ཉིན་གཅིག་ཙམ་དགེ་བའི་ལས་ལ་གཞོལ་བ་དེ་ཆེས་
རླབས་ཆེ་ཞིང་ཕན་པའི་རང་བཞིན་དུ་འགྱུར་ཏོ། །ཞེས་བཀའ་བསྩལ་ཏོ།།
བསྟན་དོན། ཚུལ་ཁྲིམས་དག་པའི་གང་ཟག་ཅིག་གིས་ཉིན་གཅིག་ཙམ་བསམ་གཏན་ལ་གནས་
པ་དེ་ཚུལ་ཁྲིམས་འཆལ་བས་སེམས་མ་ཞི་བར་ཉིན་བརྒྱ་འཚོ་བ་ལས་རླབས་ཆེ་བ་སྟེ་ཕན་ཆེའོ།
འགྲེལ་པ། བསམ་གཏན་ཞེས་པ་འདིར་གཟུགས་ཁམས་ཀྱི་སྙོམས་འཇུག་གམ་ཏིང་ངེ་འཛིན་
རིམ་པ་བཞི་ཡོད་པ་ལ་གོ །དེ་དག་ཀྱང་མངོན་དུ་བྱ་ཚུལ་ནི། དབང་པོའི་སྒོ་སྡོམ་པ་དང་སེམས་
མོག་མོག་པོར་བྱེད་པའི་ཡིད་ཀྱི་སྒྲིབ་པ་ལྔ་རིམ་གྱིས་མགོ་གནོན་པའམ་སེལ་བའི་བློ་སྦྱོང་གི་
ཐབས་ལ་བརྟེན་ནས་མངོན་དུ་བྱེད་དགོས་ཀྱང༌། གཏན་དུ་ནི་སྤངས་པ་མིན་ནོ། །འོན་ཏེ་དེ་ལྟའི་
སེམས་ཀྱི་གནས་སྟངས་བག་དང་ལྡན་ཞིང་རྣམ་པར་གསལ་བའོ། །འདི་ལྟའི་སེམས་རབ་ཏུ་ཞི་
བའམ་བག་ཕེབས་པ་ནི་སྤྱིར་ཞི་གནས་ཀྱི་སྒོམ་གྱི་དམིགས་པ་བཞི་བཅུ་ལས་གཅིག་གམ་གཅིག་
ལས་མང་བ་ཉམས་སུ་ལེན་པ་ལས་མངོན་དུ་འགྱུར། དེ་བཞིན་གཟུགས་མེད་པའི་ཁམས་སུའང་
སྙོམས་འཇུག་གམ་ཏིང་ངེ་འཛིན་རིམ་པ་བཞི་ཡོད་དོ།།
མཁས་པའི་འཚོ་བ་ངོ་མཚར་ཆེ།
༨ (༡༠) ཁནུ ཀོནདཉྙའི་(Khanu-Kondanna) སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཚེ་དང་ལྡན་པ་ཁནུ
ཀོནདཉྙར་ཚིགས་སུ་བཅད་པ་འདི་གསུངས་སོ།།
ཤེས་འཆལ་མཉན་པར་མི་འཇོག་པ། །ལོ་བརྒྱ་དག་ཏུ་འཚོ་བ་ལས།།
ཤེས་རབ་ཅན་གྱི་བསམ་གཏན་པ། །ཉི་མ་གཅིག་ལ་འཚོ་བ་མཆོག །
གླེང་གཞི། ཚེ་དང་ལྡན་པ་ཁནུ ཀོནདཉྙར་བཅོམ་ལྡན་འདས་ཀྱི་དྲུང་ནས་སྒོམ་ཐབས་ཤིག་ཐོབ་
པའི་རྗེས་ནགས་སུ་སྒོམ་སྒྲུབ་ལ་གཞོལ་བའི་ཚེ་དགྲ་བཅོམ་པའི་གོ་འཕང་ཐོབ་སྟེ། སངས་རྒྱས་ཀྱི་
སྙན་དུ་གསོལ་འདོད་དེ་ནགས་ནས་ཕྱིར་བྱོན། ལམ་བར་དུ་ཐང་ཆད་དེ་རྡོ་ལེབ་ཅིག་གི་སྟེང་ངལ་
གསོས་པས་སྐྱིད་འབོལ་ལེ་བ་བྱུང༌། སྐབས་དེར་ཇག་པ་ལྔ་བརྒྱས་གྲོང་ཞིག་གི་ནང་ནས་བཙན་
ཐབས་ཀྱིས་ཅ་དངོས་ཕྲོགས་ཏེ། འཕྲོག་བཅོམ་བྱས་པའི་རྒྱུ་ནོར་རྣམས་རང་རང་གིས་ཁྱོག་ཚོད་
ལྟར་སྒྱེ་མོའི་ནང་བླུགས་ནས་མགོ་སྟེང་དུ་བཞག་སྟེ་ཐག་རིང་པོར་ཁུར་ནས་འགྲོ་བའི་སྐབས། ལམ་
བར་དུ་ཐང་ཆད་དེ་ཇག་པ་ཞིག་གིས། ངེད་ཅག་ལམ་ཐག་རིང་པོ་འདི་བར་སླེབས་ཟིན་པས། ད་ནི་
རྡོ་ལེབ་འདིའི་སྟེང་ཡུད་ཙམ་ངལ་གསོ་བར་བྱའོ་ཞེས་སྨྲ་གིན། རྡོ་ལེབ་ཞིག་གི་འགྲམ་དུ་བསྐྱོད་པ་
དང་། ཚེ་དང་ལྡན་པ་ཁནུ ཀོནདཉྙཱ་མཐོང་བས་ཤིང་དུམ་ཞིག་ལ་འཁྲུལ་ཏེ། ཇག་པ་ཞིག་གིས་རང་
གི་སྒྱེ་མོ་ཚེ་དང་ལྡན་པའི་མགོ་ཐོག་ཏུ་བཞག །ཡང་གཞན་ཞིག་གིས་ཚེ་དང་ལྡན་པའི་ལུས་སྟེང་
དུ་བཞག །དེ་ལྟར་ཇག་པ་ལྔ་བརྒྱས་གཅིག་རྗེས་གཉིས་མཐུད་ཀྱིས་རང་རང་སོ་སོའི་སྒྱེ་མོ་ཚེ་དང་
ལྡན་པའི་མཐའ་སྐོར་དུ་བཞག་རྗེས་གཉིད་དུ་ཡུར།
ཕྱི་ཉིན་ཞོགས་པ་ཐོ་རེངས་མཚམས་སུ་གཉིད་ལས་སད་པ་དང་རང་རང་གི་སྒྱེ་མོ་བླངས་
རྗེས་ཚེ་དང་ལྡན་པ་མཐོང་བ་དང༌། གདོན་འདྲེ་རེད་སྙམ་ནས་འཇིགས་ཏེ་བྲོས་འགོ་བརྩམས། ཚེ་
དང་ལྡན་པས། ཁྱིམ་པ་བུ་སློབ་ཚོ། འཇིགས་མི་དགོས། ང་རབ་བྱུང་བ་ཞིག་ཡིན། ཞེས་སྨྲས་མ་
ཐག་ཇག་པ་རྣམས་ཀྱིས་དེ་མུར་ཚེ་དང་ལྡན་པའི་ཞབས་སྤྱི་བོར་བླངས་ཏེ། ངེད་ཅག་གིས་ཁྱེད་
ཤིང་དུམ་ཞིག་རེད་སྙམ་བྱུང་ཞེས་དགོངས་དག་ཐུགས་བདེན་ཞུས། ཇག་པའི་གཏེ་པོ་དེས། བདག་
ཚེ་དང་ལྡན་པའི་དྲུང་དུ་རབ་ཏུ་འབྱུང་རྒྱུར་འདུན་པ་ཤིན་ཏུ་ཆེ་ཞེས་ཞུས། ཇག་པ་གཞན་དག་ན་
རེ༑ ངེད་ཅག་ཀྱང་རབ་ཏུ་འབྱུང་བར་འདོད་ཅེས་སྨྲས། དེས་ན་ཚང་མས་མགྲིན་དབྱངས་གཅིག་ཏུ་
ཚེ་དང་ལྡན་པར་སྡོམ་པ་ནོད་དུ་གསོལ་བ་བཏབ་པ་ལྟར། ཚེ་དང་ལྡན་པས་ཐམས་ཅད་ལ་སྡོམ་པ་
མནོས་སོ།།དུས་དེ་ནས་བཟུང་ཚེ་དང་ལྡན་པའི་མིང་ལ་ཤིང་དུམ་ཀོནདཉྙ(Kondanna)
ཞེས་ཐོགས་སོ༎
ཀོནདས་དགེ་འདུན་དེ་དག་དང་སྟབས་ཅིག་ཏུ་བཅོམ་ལྡན་འདས་ཀྱི་དྲུང་དུ་བཅར། བཅོམ་
ལྡན་འདས་ཀྱིས། ཀོནདས། ཁྱོད་ལ་དགེ་ཕྲུག་ཡོད་དམ་ཞེས་བཀའ་འདྲི་གནང་བས། སྔར་བྱུང་
གི་གནས་ཚུལ་སྙན་དུ་གསོལ། དགེ་འདུན་དག །དེ་བདེན་ནམ་ཞེས་གསུངས་པས། དགེ་འདུན་
དག་གིས། ངེད་ཅག་གིས་སྔོན་མ་མཐོང་བའི་རྫུ་འཕྲུལ་གྱི་སྟོབས་མཐོང་བ་ལགས་ན། རབ་ཏུ་
བྱུང་ངོ་ཞེས་ཞུས། དེས་ན་བཅོམ་ལྡན་འདས་ཀྱིས། དགེ་འདུན་དག །གླེན་ཅིང་གཏི་མུག་པའི་
ལས་ངན་དེ་རིགས་ལོ་བརྒྱ་བྱས་ཏེ་འཚོ་བ་ལས་ད་ཐེངས་ཁྱེད་ཅག་ལ་ཐོབ་པའི་ཤེས་རབ་ལྟ་
བུ་ཉིན་གཅིག་ཙམ་བསམ་གཏན་བསྒོམས་ན་མཆོག་སྟེ་རླབས་ཆེའོ། །ཞེས་བཀའ་བསྩལ་ཏོ།།
བསྟན་དོན། གནས་ལུགས་རྟོགས་པའི་ཤེས་རབ་ལྡན་པའི་སྐྱེ་བོ་ཞིག་ཉིན་གཅིག་འཚོ་བ་དེ་རྣམ་
དཔྱོད་ཀྱི་ཤེས་རབ་དམན་པའི་སྐྱེ་བོ་ཞིག་ཉིན་བརྒྱ་འཚོ་བ་ལས་ལྷག་པར་ཕན་ཆེ་བའམ་མཆོག་ཏུ་
གྱུར་པའོ༎
འགྲེལ་པ། བསམ་གཏན་ཞེས་པ་བཅོམ་ལྡན་འདས་ཀྱི་ཞལ་ནས།
༡) དབང་པོའི་ཡུལ་དང་མི་དགེ་བའི་སེམས་ལས་བཟློགས་ཏེ། རྟེན་གྱི་གང་ཟག་བསམ་གཏན་
དང་པོ་ལ་འཇུག་སྟེ། རྟོག་དཔྱོད་གཉིས་ཀྱིས་གྲོགས་བྱས་ཏེ་དགའ་བདེས་ཁེངས་པ་ནི་
འདོད་པ་ཆགས་པ་དང་བྲལ་བ་ལས་སྐྱེས་སོ།།
༢) བསམ་གཏན་དང་པོའི་རྟོག་དཔྱོད་གཉིས་སྐྱོན་དུ་མཐོང་ནས་ཞི་བ་དང་ཏིང་ངེ་འཛིན་ཐོབ་པ་
ན༑ རྟེན་གྱི་གང་ཟག་བསམ་གཏན་གཉིས་པ་ལ་འཕོ་བ་ནི་ནང་སེམས་རབ་ཏུ་དྭངས་པ་ཞེས་
པ་ལས་སྐྱེས་ཏེ། དགའ་བདེ་གཉིས་འབྱུང༌།
༣) བསམ་གཏན་གཉིས་པའི་དགའ་བ་སྐྱོན་དུ་བལྟས་ནས་འདུ་བྱེད་བཏང་སྙོམས་དང༌། སྒོམ་པ་
མི་བརྗེད་པའི་དྲན་པ་དང༌། དྲན་བཞིན་དུ་གནས་པའི་ཤེས་བཞིན་བསྒོམས་ཏེ། དེ་དག་ལས་
བྱུང་བའི་བདེ་བ་མྱོང་སྟེ། བཅོམ་ལྡན་འདས་ཀྱིས། འདུ་བྱེད་བཏང་སྙོམས་དང་དྲན་པ་ལ་
གནས་པ་དེ་བདེ་བར་འགྱུར་ཞེས་གསུངས། དེས་ན་བསམ་གཏན་གསུམ་པ་ལ་འཇུག །
༤) བསམ་གཏན་གསུམ་པའི་དགའ་བདེ་བཏང་རྗེས་སྔོན་གྱི་བདེ་བ་དང་སྡུག་བསྔལ་ཞི་བར་བྱས་
པའི་སྒོ་ནས་རྟེན་གྱི་གང་ཟག་དེ་ལྟའི་བདེ་སྡུག་གི་གནས་ལ་འདས་པ་སྟེ་བསམ་གཏན་བཞི་པ་
ལ་འཇུག་ཅིང་། དེ་ནི་འདུ་བྱེད་བཏང་སྙོམས་དང་དྲན་ཤེས་གཉིས་ཀྱིས་གོང་དུ་སྤེལ་བའོ།།
༥) གཟུགས་ཀྱི་འདུ་ཤེས་དང༌། དབང་པོའི་རྣམ་འགྱུར། འདུ་ཤེས་མེད་མིན་ཐམས་ཅད་བཀག་
སྟེ་ནམ་མཁའ་མཐའ་ཡས་སོ་སྙམ་པའི་འདུ་ཤེས་འབྱུང་བས། རྟེན་གྱི་གང་ཟག་ནམ་མཁའ་
མཐའ་ཡས་སྐྱེ་མཆེད་དུ་སྐྱེས་ནས་དེར་གནས་སོ།།
བརྩོན་འགྲུས་ཅན་ནི་གུས་པར་འོས།
༨ (༡༡) ཚེ་དང་ལྡན་པ་སྦྲུལ་གཉེར་ཅན་གྱི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཚེ་དང་ལྡན་པ་སྦྲུལ་
གཉེར་ཅན་ལ་ཚིགས་སུ་བཅད་པ་འདི་གསུངས་སོ།།
བརྩོན་འགྲུས་དམན་ཅིང་ལེ་ལོ་ཅན། །ལོ་བརྒྱ་དག་ཏུ་འཚོ་བ་ལས།།
བརྩོན་འགྲུས་རྩོམ་པའི་བརྟན་པ་ཅན། །ཉི་མ་གཅིག་ལ་འཚོ་བ་མཆོག །
གླེང་གཞི། སྔོན་དགེ་འདུན་ཞིག་ཁྱིམ་ནས་ཁྱིམ་མེད་པར་རབ་ཏུ་བྱུང་བའི་འཚོ་བ་ལ་ཞེན་པ་ལོག་པ་
དང༌། དུས་མཚུངས་རང་གིས་རང་ཁྱད་དུ་བསད་དེ་སྡོམ་པ་བཏང་ནས་སྐྱར་བབས་ན་མི་འོས་པར་
མཐོང་བས། དེ་ལས་རང་སྲོག་ལྕེབ་ན་ལེགས་པར་སྙམ་སྟེ། ཐེངས་ཤིག་སྦྲུལ་བླུགས་པའི་རྫ་མ་ཞིག་
གི་ནང་ལག་པ་བཅུག་ནའང་སྦྲུལ་གྱིས་སོ་མ་བརྒྱབ། དེ་ཅིའི་ཕྱིར་ཞེ་ན། སྔོན་གྱི་སྐྱེ་བར་དགེ་འདུན་
དེ་སྦྱིན་བདག་དང་སྦྲུལ་དེ་གཡོག་པོ་ཡིན་པས་སོ། །དེའི་ཕྱིར། ཁོ་པར་ཚེ་དང་ལྡན་པ་སྦྲུལ་གཉེར་
ཅན་ཞེས་མིང་ཐོགས་སོ། །ཡང་སྐབས་གཞན་ཞིག་ལ། སྦྲུལ་གཉེར་ཅན་གྱིས་སྤུ་གྲི་ཞིག་བླངས་ཏེ་
རང་གི་མགྲིན་པའི་ཐོག་ཏུ་བཞག་ནས་མགྲིན་པ་གཏུབ་ལ་ཁད་དུ་ད་ཕན་གྱི་སོ་སོའི་མི་ཚེའི་ནང་རང་
ངོས་ནས་ཚུལ་ཁྲིམས་ཀྱི་ཉམས་ལེན་ཡང་དག་པ་བགྱིས་པ་ལ་ཕྱིར་ཕྱོགས་ཏེ་ལེགས་པར་བསམས་
པས་ན། ཡིད་ལེགས་པར་ཚིམས་ཏེ་ལུས་ཡོངས་སུ་དགའ་སྤྲོའི་སྤུ་ལོང་རྒྱས། དེ་ནས་འདོད་པ་ལ་
རྒྱབ་ཀྱིས་ཕྱོགས་ཏེ། གནས་ལུགས་རྟོགས་པའི་ཤེས་རབ་སྦྱོང་བ་ལ་སེམས་རྩེ་གཅིག་ཏུ་གཏད་
པས་རིང་པོར་མི་ཐོགས་པར་དགྲ་བཅོམ་པའི་གོ་འཕང་ཐོབ་སྟེ། རང་དགོན་དུ་ཕྱིར་བྱོན་ནོ།།
དགོན་པར་སླེབས་པ་དང༌། དགེ་འདུན་རྣམས་ན་རེ། ཁྱེད་གང་དུ་གཤེགས་སམ། ལྷན་དུ་སྤུ་
གྲི་བསྣམས་དོན་ཅི་ཡིན་ནམ་ཞེས་དྲིས་པར། སྦྲུལ་གཉེར་ཅན་གྱིས། རང་སྲོག་ལྕེབ་རྒྱུའི་ཀུན་སློང་
སྐོར་བཤད། དེས་ན་རང་སྲོག་མ་ལྕེབས་པའི་རྒྱུ་མཚན་ཅི་ཡིན་ནམ་ཞེས་སྨྲས་པར། ཐོག་མར་སྤུ་
གྲི་འདིས་རང་གི་མགྲིན་པ་གཏུབ་རྒྱུའི་འདོད་པ་བྱུང༌། འོན་ཏེ་ད་ཆ་ངས་ཤེས་རབ་ཀྱི་སྤུ་གྲི་འདིས
ཉོན་མོངས་པའི་དྲི་མ་མཐའ་དག་གཏུབས་ཟིན་ནོ། །ཞེས་བཤད། དེ་ལ་དགེ་འདུན་རྣམས་ཡིད་མ་
ཆེས་པར། བཅོམ་ལྡན་འདས་ཀྱི་དྲུང་དུ་བཅར་ནས། སློབ་དཔོན་ལགས། དགེ་འདུན་འདིས་སྤུ་གྲི་
རང་གི་མགྲིན་པའི་ཐོག་ཏུ་བཞག་ནས་རང་སྲོག་ལྕེབ་ལ་ཁད་དུ་དགྲ་བཅོམ་པའི་གོ་འཕང་ཐོབ་པར་
སྐད་པས། དུས་ཡུན་ཐུང་ངུ་དེ་ལྟའི་ནང་དགྲ་བཅོམ་པའི་གོ་འཕང་ཐོབ་པ་སྲིད་ལགས་སམ་ཞེས་
ཞུས་པ་ན། བཅོམ་ལྡན་འདས་ཀྱི་ཞལ་ནས། དགེ་འདུན་དག །དེ་དེ་བཞིན་དུ་སྲིད་དོ། །གང་དག་
བརྩོན་འགྲུས་ཆེ་བ་དང་ཧུར་སེམས་ཀྱིས་ཞི་ལྷག་ཉམས་ལེན་ཚུལ་བཞིན་དུ་བྱེད་པ་དག་ལ་སྐད་
ཅིག་ཉིད་དུ་དགྲ་བཅོམ་པའི་གོ་འཕང་འཐོབ་པ་སྲིད་ཅིང༌། ཚུལ་ཁྲིམས་ལ་གནས་པ་སྒོམ་ལ་ཞུགས་
ཏེ་རྐང་འགྲོས་བྱེད་སྐབས། རྐང་པ་ཡར་བཏེགས་ནས་ས་ལ་མ་བཞག་གོང་དགྲ་བཅོམ་པར་འགྱུར་
བའང་སྲིད་དོ། །ཞེས་བཀའ་བསྩལ་ཏོ།།
བསྟན་དོན། རང་འགུལ་གྱི་བསམ་པ་མེད་ཁར། ལེ་ལོ་ཆེ་ཞིང་བརྩོན་འགྲུས་རྩོམ་པར་མི་
ནུས་པའི་སྐྱེ་བོ་དག་ལོ་བརྒྱ་འཚོ་བ་ལས་སྙུགས་བསྲིངས་ཏེ་བརྩོན་འགྲུས་རྩོམ་པར་ནུས་པའི་སྐྱེ
བོ་ཆེ་གེ་མོ་ཞིག་ཉིན་གཅིག་ཙམ་འཚོ་བ་མཆོག་སྟེ་ལེགས་སོ།།
འགྲེལ་པ། བརྩོན་འགྲུས་ཞེས་པ་སྒོས་སུ་ཐར་པ་དོན་གཉེར་གྱི་བརྩོན་འགྲུས་ཏེ། ཤེས་རབ་
ཀྱི་གྲོགས་དང་བཅས་པའི་བརྩོན་འགྲུས་ལའོ།། སྤྱིར་ལུས་ཀྱི་སྟོབས་ཤུགས་ནི་དགེ་མཚན་ཆེ་
བའི་ཁྱད་ཆོས་ཤིག་ཡིན་མོད་ཀྱི། འདིར་བརྩོན་འགྲུས་སྐད་པ་དེ་ལ་མི་གོ་བར། སེམས་ཀྱི་སྟོབས་
ཤུགས་ལ་གོ་ཞིང༌། དེ་ནི་ཆེས་ལེགས་པའོ། །དེ་ཡང་སེམས་སྦྱོང་བའམ་འདུལ་བ་ལ་སྙུགས་རིང་
བའི་བརྩོན་འགྲུས་སུ་བཀྲལ་ལོ། །བཅོམ་ལྡན་འདས་ཀྱིས་ཀྱང་དགེ་བའི་རྩ་བ་གསོག་ཕྱིར་བརྩོན་
འགྲུས་བརྩམས་ཏེ། བརྩོན་འགྲུས་ཀྱི་ཕ་རོལ་ཏུ་ཕྱིན་པ་ནི་ཐུན་མོང་མ་ཡིན་པའི་ཡོན་ཏན་ཞིག་ཏུ་
གྱུར་ཏོ། །ཞེས་གསུངས།
སྐྱེས་རབས་ལས། བྱང་ཆུབ་སེམས་དཔའ་ཞིག་གི་བརྩོན་འགྲུས་ནི། དེ་ཡང་སྔོན་འགྲུལ་
ཚོགས་ཤིག་གྲུ་གཟིངས་བཏང་ནས་རྒྱ་མཚོའི་ནང་འགྲུལ་བཞུད་བྱེད་སྐབས། གྲུ་གཟིངས་བརྡབས་
སྐྱོན་ཤོར་ཏེ་ཉིན་བདུན་ལྷག་ཀྱང་བྱང་ཆུབ་སེམས་དཔལ་ཞིག་གིས་སེམས་ཤུགས་མ་ཆག་པར་
གཞན་སྲོག་ལས་སྐྱོབ་ཕྱིར་འབད་བརྩོན་བྱས་མཐར་སྲོག་ལས་ཐར་བའི་ཚུལ་གསལ། བྱང་ཆུབ་
སེམས་དཔས་རྐྱེན་ངན་ལམ་དུ་ཁྱེར་ཞིང༌། དེ་དག་ལ་འགལ་ཟླས་བརྩོན་འགྲུས་སྤེལ། ཉེན་ཁས་
བློ་སྟོབས་སྤེལ། དཀའ་ངལ་ཁྱད་དུ་བསད་ནས་མཐར་ཐུག་གི་བསྒྲུབ་བྱར་བརྩོན་ནོ། །དེ་ལས་ལྡོག་
སྟེ༑ སྐྱེ་བོ་ཕལ་པ་རྣམས་ཀྱིས་དེའི་ཚེ་བརྩོན་འགྲུས་རྩོམ་རྒྱུ་ལྟ་ཞོག་སྔར་གྱི་བརྩོན་སེམས་ཉམས་
ནས་དཔའ་ཞུམ་ཏེ་སྐྱི་གཡའ་བར་འགྱུར་རོ། །འོན་ཏེ་བྱང་ཆུབ་སེམས་དཔས་རང་གི་འདོད་དོན་
མ་གྲུབ་བར་བརྩོན་འགྲུས་མི་འདོར། བདུད་ཅིག་གིས་བྱང་ཆུབ་སེམས་དཔར་བརྩོན་འགྲུས་བློས་
ཐོངས་ཞེས་ཁ་ཏ་བྱས་པ་ལ། བྱང་ཆུབ་སེམས་དཔས། ཚེ་གང་ཕམ་ཉེས་ལ་མགོ་བོ་འདུད་པ་ལས་
གཡུལ་སར་ཁོང་ཁྲོ་དང་བཅས་སྲོག་ཤོར་བ་གཟི་བརྗིད་ཆེ། ཞེས་ལན་བཏབ། དེ་ལྟར་བྱང་ཆུབ་
སེམས་དཔས་རང་དོན་དོན་གཉེར་གྱི་བསམ་པ་དོར་ནས་རྟག་ཏུ་གཞན་སེམས་ཅན་ཐམས་ཅད་ཀྱི་
ཆེད་དུ་བྱང་ཆུབ་འཐོབ་པ་ལ་བརྩོན་པ་དང༌། རྙེད་པ་དང་བཀུར་སྟི་སོགས་ཀྱི་རེ་བ་ཏིལ་འབྲུ་ཙམ་
ཡང་མེད་པར་དུས་ནམ་ཡང་འགྱུར་བ་མེད་པར་དཀའ་ངལ་ཁྱད་དུ་བསད་ནས་གཞན་དོན་ལ་རྩེ་
གཅིག་ཏུ་གཞོལ་ལོ།།
སྐབས་འགར་བསྒྲུབ་བྱ་སྒྲུབ་པ་ལ་ཤེས་རབ་ལས་བརྩོན་འགྲུས་རླབས་ཆེ་བར་སྣང༌།
འཕགས་ལམ་ཡན་ལག་བརྒྱད་ཀྱི་འགྲེལ་པ་ཞིག་གི་ནང་། ཡང་དག་པའི་བརྩོན་འགྲུས་ཀྱིས་མི་
དགེ་བ་སྐྱེ་བ་མི་བསྐྱེད་པ། སྐྱེས་པ་སྤོང་བ། དགེ་བ་མ་སྐྱེས་པ་བསྐྱེད་པ། སྐྱེས་ཟིན་གོང་ནས་
གོང་དུ་སྤེལ་ཞིང༌། བྱང་ཆུབ་ཡན་ལག་བདུན་ལས་གཅིག་དང། ཡང་དག་སྤོང་བ་བཞི་ལས་གཅིག་
གོ༑བརྩོན་འགྲུས་ཀྱི་ཆོས་བཞིའི་བྱེད་ལས་ལྡན། དེ་བཞིན་སྟོབས་ལྔ་ལས་གཅིག་དང༌། དབང་པོ་
ལྔ་ལས་གཅིག་གོ །དེས་ན་བརྩོན་འགྲུས་ནི་བྱ་བ་དགུ་བྱེད་པའི་ལས་སྣེ་ཞིག་དང་ཆོས་མཚུངས་
ཤིང་། མཐར་ཐུག་གི་བསྒྲུབ་བྱ་མ་གྲུབ་བར་དུ་སེམས་གོང་ནས་གོང་དུ་སྤེལ་བར་བྱེད་དོ༎
གནས་ལུགས་སུ་མཐོང་རླབས་པོ་ཆེ།
༨ (༡༢) དགེ་སློང་གཅེར་བུ་མའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། དགེ་སློང་གཅེར་བུ་
མ་ལ་ཚིགས་སུ་བཅད་པ་འདི་གསུངས་སོ།།
སྐྱེ་ཞིང་ཟད་པ་མི་ཤེས་པ། །ལོ་བརྒྱ་དག་ཏུ་འཚོ་བ་ལས།།
སྐྱེ་ཞིང་ཟད་པ་ཤེས་པ་ནི། །ཉི་མ་གཅིག་ལ་འཚོ་བ་མཆོག །
གླེང་གཞི། དགེ་སློང་གཅེར་བུ་མ་ནི་མཉན་ཡོད་ཀྱི་ཕྱུག་བདག་ཅིག་གི་བུ་མོ་ཡིན་ཅིང༌། བྱད་
གཟུགས་ལྷ་ལས་མཛེས་པས་རང་གི་ཕ་མ་གཉིས་པོའི་དམ་དོག་ཆེ་བའི་ལྟ་སྲུང་འོག་ཏུ་གནས།
འོན་ཏེ་ཉིན་ཞིག་གློ་བུར་དུ་ཁྱིམ་གྱི་ཞབས་ཕྱི་སྐྱེས་པ་ན་གཞོན་ཞིག་དང་ལྷན་ཅིག་བྲོས་བྱོལ་དུ་
སོང་སྟེ། སྐྱེས་པ་ཉམ་ཐག་དེའི་ཆུང་མ་བྱས་ནས་གྲོང་གསེབ་ཅིག་ནང་བསྡད། རིང་མིན་གཅེར་
བུ་མ་ལ་མངལ་ཆགས་པ་དང༌། ཕྲུ་གུ་བཙའ་རྒྱུའི་དུས་སུ་བསླེབ་ལ་ཉེ་བའི་སྐབས། མཉན་ཡོད་དུ་
རང་གི་ཕ་མའི་དྲུང་དུ་ཕྱིར་ལོག་རྒྱུར་རང་གི་ཁྱོ་བོ་ལ་ཆོག་མཆན་ཞུས་ཀྱང་ཁྱོ་བོས་དེ་ལ་བཤོལ་
བཏབ། དེར་བརྟེན་ཉིན་ཞིག་ཁྱོ་བོ་ཁྱིམ་དུ་མེད་པ་དང་སྟབས་བསྟུན་ནས་གཅེར་བུ་མས་ཕ་མའི་
ཕྱོགས་སུ་ཐོན་པ་ན། ཁྱོ་བོས་རྗེས་འདེད་བྱས་པས་རྗེས་ཟིན་ཏེ་ཕྱིར་ལོག་ཏུ་ཞུ་བ་འཐེན་ཀྱང་ཁོ་
མོས་མ་ཉན། དེའི་ཚེ་ཁོ་མོར་སྐྱེ་ཟུག་ལངས་ཏེ་ལམ་ཟུར་དུ་ཤིང་ཕྲན་གྱི་ཚལ་ཞིག་ཡོད་པ་དེའི་
དབུས་སུ་ཕྲུ་གུ་བཙའ་དགོས་བྱུང་། ཕྲུ་གུ་བཙས་རྗེས་ཁྱོ་བོ་དང་ལྷན་དུ་ཕྱིར་ལོག་གོ།
དེའི་ཚེ་དེའི་དུས་སུ་སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་ཆོས་གསུང་
བཞིན་བཞུགས་པ་ན། ཐག་རིང་ནས་གཅེར་བུ་མ་གཟིགས་ཏེ། ཆོས་ཉན་དུ་སློབ་མའི་ཚོགས་ཀྱི
ཁྲོད་དུ་ཡོང་ན་དགོངས། མི་རྣམས་ཀྱིས་གཅེར་བུ་མ་མཐོང་འཕྲལ། བུད་མེད་སྨྱོན་མ་འདི་ཆོས་
ཉན་པར་ཡོང་དུ་མ་འཇུག་ཅེས་འགོག་ཐབས་བྱས། འོན་ཏེ་བཅོམ་ལྡན་འདས་ཀྱིས། ཁོ་མོ་ཡོང་དུ་
ཆུགས་ཤིག་ཅེས་དང༌། གཅེར་བུ་མ་གང་གི་འགྲམ་དུ་བསླེབ་ལ་ཉེ་བ་ན། དྲན་ཤེས་བསྟེན་ནས་
བག་དང་ལྡན་པ་གྱིས་ཤིག་ཅེས་ཁོ་མོར་གདམས་ངག་བསྟན་པ་ན། གཅེར་བུ་མས་རང་གི་སྨད་
གཡོག་མེད་པ་ཤེས་ནས་ངོ་ཚ་དང་བཅས་ཙོག་བུར་བསྡད། དེ་ནས་མི་ཞིག་གིས་རས་ཡུག་ཅིག་
གཅེར་བུ་མར་སྤྲད་པས་མྱུར་མྱུར་པོར་ལུས་ལ་གྱོན་ཏེ། རང་གི་བུ་ཕྲུག་དང་ཁྱོ་བོ། ཕ་མ་དང་ཕུ་ནུ་
དྲག་ཆར་གྱི་རྐྱེན་ངན་འོག་འདས་གྲོངས་སུ་གྱུར་ཚུལ་བཅོམ་ལྡན་འདས་ལ་སྙན་དུ་གསོལ། ཕྱིས་
སུ་རབ་ཏུ་བྱུང་ནས་ཐར་པ་ཐོབ་བོ།།
བསྟན་དོན། ཆོས་རྣམས་སྐྱེ་བ་དང་ཟད་པ་སྟེ་འགག་པ་ཤེས་པའི་གང་ཟག་ཅིག་ཉིན་གཅིག་
འཚོ་བ་དེ་སྐྱེ་བ་དང་འགག་པའི་ཚུལ་ལ་རྨོངས་པའི་གང་ཟག་ཅིག་ལོ་བརྒྱ་འཚོ་བ་ལས་མཆོག་
གམ་ལེགས་པ་སྟེ་རླབས་ཆེ་བའོ།།
འགྲེལ་པ། སྐྱེ་བ་དང་ཟད་པའི་ཆོས་ཅན་དུ་གྱུར་པའི་ཆོས་དེ་ཡང་ཕུང་པོ་ལྔ་སྟེ། གཟུགས་
དང༌། ཚོར་བ་དང༌། འདུ་ཤེས་དང༌། འདུ་བྱེད་དང༌། རྣམ་པར་ཤེས་པའོ།།
འཆི་མེད་མཐོང་ལ་གུས་པར་འོས།
༨ (༡༣) དགེ་སློང་ཀིསཱགོཏམཱིའི་(Kisagotami) སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཀཱི་སཱ་གོ་ཏ་མ་ལ་
ཚིགས་སུ་བཅད་པ་འདི་གསུངས་སོ།།
བདུད་རྩིའི་གོ་འཕང་མ་མཐོང་བར། །ལོ་བརྒྱ་དག་ཏུ་འཚོ་བ་ལས།།
བདུད་རྩིའི་གོ་འཕང་མཐོང་བ་ནི། །ཉི་མ་གཅིག་ལ་འཚོ་བ་མཆོག །
གླེང་གཞི། ཀིསཱགོཏམཱི་ནི་མཉན་ཡོད་ཀྱི་ཕྱུག་བདག་ཅིག་གི་བུ་མོ་ཡིན་ཅིང༌། ཁོ་མོའི་གཟུགས་
ཤིན་ཏུ་ཕྲ་བས་མིང་ལ་ཀིསཱགོཏམཱི་ཞེས་གྲགས། རིང་མིན་སྐྱེས་པ་ན་གཞོན་ཕྱུག་པོ་ཞིག་དང་
མཉེན་སྒྲིག་བྱས་ཏེ་བུ་ཞིག་བྱུང༌། འོན་ཏེ་བུ་འཁྱོར་འགྲོ་བྱེད་འགོ་མ་ཚུགས་གོང་ནས་གྲོངས་པས་
ཀིསཱགོཏམཱི་སེམས་སྡུག་གིས་མནར། བུ་ཤི་བའི་ཕུང་པོ་ཁྱེར་ནས་མི་ཐུག་ཚད་ལ་འདས་ལོག་
ཐུབ་པའི་སྨན་ཡོད་དམ་ཞེས་འདྲི་གིན་གང་སར་སྨན་འཚོལ་དུ་བསྐྱོད། མི་རྣམས་ཀྱིས་ཀིསཱགོཏམཱི་
སྨྱོན་མ་ཆགས་འདུག་ཅེས་བསམ་བློ་འཁོར་འགོ་ཚུགས། འོན་ཏེ་མཁས་པ་ཞིག་གིས་མོའི་གནས་
སྟངས་མཐོང་བ་དང་ཅིས་ཀྱང་རོགས་པ་བྱེད་དགོས་སྙམ་སྟེ། ཁོ་ན་རེ། ཁྱེད་ལ་དགོས་པའི་སྨན་
དགེ་སྦྱོང་གོའུ་ཏ་མར་ཡོད་པས། ཁོང་གི་དྲུང་དུ་བཅར་ན་ལེགས། ཞེས་ཀིསཱགོཏམཱིར་ལམ་སྟོན་
བྱས། དེ་བཞིན་དུ་མོས་བཅོམ་ལྡན་འདས་ཀྱི་དྲུང་དུ་བཅར་ནས། རང་གི་བུ་འདས་ལོག་ཐུབ་པའི་
སྨན་སྩོལ་དུ་གསོབ་བ་བཏབ།
བཅོམ་ལྡན་འདས་ཀྱིས་མོ་ལ། ད་བར་མི་ཤི་མ་མྱོང་བའི་ཁྱིམ་ཞིག་ནས་ཡུངས་ཀར་གྱི་ས་
བོན་སྙིམ་པ་གང་འཁྱེར་ཤོག་ཅེས་བཀའ་གནང༌། ཀིསཱགོཏམཱི ས་བུ་ཤི་བའི་ཕུང་པོ་པང་དུ་ཁྱེར་
ནས་ཡུངས་ཀར་འཚོལ་དུ་ཁྱིམ་ཡོད་དོ་ཅོག་ནང་བསྐྱོད་པས། ཀུན་གྱིས་སྟེར་འདོད་ཀྱང་མི་ཤི་
མྱོང་མེད་པའི་ཁྱིམ་གཅིག་ཀྱང་མ་རྙེད། དེས་ན་འཆི་བ་ཐོག་ཏུ་བབས་མྱོང་བ་མོ་རང་གི་ཁྱིམ་ཁོ་ན་
མིན་པ་དང་གསོན་པ་ལས་ཤི་བ་མང་བ་ར་འཕྲོད་པས། དེ་མ་ཐག་བུ་ཤི་བའི་ཐད་ཀྱི་ཁོ་མོའི་སྤྱོད་
ཚུལ་ལ་འགྱུར་བ་ཐེབས་ཏེ། དེ་ནས་བཟུང་བུ་ཤི་བའི་ཕུང་པོར་ཞེན་ཆགས་མེད་པར་གྱུར་རོ།།
དེ་རྗེས་ཀིསཱགོཏམཱིས་ཕུང་པོ་ནགས་ཁྲོད་དུ་སྦས་ནས་བཅོམ་ལྡན་འདས་ཀྱི་དྲུང་དུ་ཕྱིར་
བཅར་ཏེ། མི་ཤི་མྱོང་མེད་པའི་ཁྱིམ་གཅིག་ཀྱང་མི་འདུག་ཅེས་ཞུས། དེ་ལ་བཅོམ་ལྡན་འདས་ཀྱིས།
ཁྱོད་ལ་ཡུངས་ཀར་གྱི་ས་བོན་གཅིག་ཀྱང་མ་རྙེད་དམ་ཞེས་པས། མ་བྱུང་ལགས། གྲོང་ཐམས་
ཅད་ནང་གསོན་པ་ལས་ཤི་བ་མང་ལགས་སོ་ཞེས་ཞུས། དེས་ན་བཅོམ་ལྡན་འདས་ཀྱིས། ཁྱོད་
ཀྱིས་བུ་ཤི་བ་རང་ཉིད་གཅིག་པུ་ཡིན་པར་སྙམ་སྟེ་སྡུག་ན་སྙིང་པོ་མེད། དེ་ཅིའི་ཕྱིར་ཞེ་ན། སེམས་
ཅན་ཐམས་ཅད་འགྱུར་བའི་རང་བཞིན་ལས་མ་འདས་པས། ཤུགས་དྲག་ཆུ་བོའི་རྒྱུན་གྱིས་ཁྱེར་
བ་ལྟར་ཐམས་ཅད་མི་འདོད་བཞིན་དུ་འཆི་བདག་གི་གཞན་དབང་དུ་གྱུར་རོ། །གོ་ཏ་མི། བུ་ཤི་བ་
རང་གཅིག་པུ་མིན་པ་ད་གཟོད་ཁྱོད་ཀྱིས་ཤེས་པས། འཆི་བ་ནི་ངེས་པ་མེད་པར་ཀུན་ལ་འབྱུང་
ངོ་༑ ༑ཞེས་བཀའ་བསྩལ། དེ་ཐོས་འཕྲལ་གོ་ཏ་མས། ཕུང་པོ་མི་རྟག་པ་དང༌། སྡུལ་བསྔལ་བ། སྙིང་
པོ་མེད་པ་མངོན་སུམ་དུ་རྟོགས་ཏེ་རྒྱུན་ཞུགས་ཀྱི་འབྲས་བུ་ཐོབ་བོ།།
དེ་རྗེས་གོ་ཏ་མི་རབ་ཏུ་བྱུང་། ཉིན་ཞིག་གོ་ཏ་མི་སྒྲོན་མེ་སྤོར་བཞིན་པའི་སྐབས་མེ་ལྷབ་ལྷུབ་
ཏུ་འབར་བ་དང་ཤི་བ་མཐོང་བས། གློ་བུར་དུ་སེམས་ཅན་སྐྱེ་བ་དང་འཇིག་པའི་རང་བཞིན་ཇི་ལྟ་བ་
བཞིན་དུ་རྟོགས་སོ། །དེའི་ཚེ་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་ཤིང་། གང་
གི་འཇིག་རྟེན་ལས་འདས་པའི་སྟོབས་ལས་གོ་ཏ་མིར་གཟིགས་པ་དང༌། སྐུ་ལས་འོད་ཟེར་ཞིག་
སྤྲོས་བཞིན་ཁོ་མོའི་མདུན་དུ་དངོས་སུ་ཕེབས་ཏེ། གོ་ཏ་མིར། མུ་མཐུད་སེམས་ཅན་ཐམས་ཅད་མི་
རྟག་པའི་རང་བཞིན་དུ་སྒོམས་ཤིག་ཅེས་དང༌། ཐར་པ་འཐོབ་པ་ལ་བརྩོན་འགྲུས་ནན་གྱིས་རྩོམས་
ཤིག་ཅེས་གདམས་སོ། །དེ་ལྟར་གོ་ཏ་མིས་བརྩོན་འགྲུས་བརྩམས་པ་ན་ལམ་གོང་མ་རྣམས་རྒྱུད་
ལ་སྐྱེས་སོ།།
བསྟན་དོན། སྐྱེ་བོ་གང་ཞིག་གིས་བདུད་རྩིའི་གོ་འཕང་སྟེ་འཆི་བ་མེད་པའི་གནས་མ་མཐོང་
བར་ལོ་བརྒྱ་འཚོ་བ་ལས་དེ་མཐོང་བའི་སྐྱེ་བོ་ཞིག་ཉིན་གཅིག་འཚོ་བ་དེ་མཆོག་གམ་ལེགས་པ་སྟེ
རླབས་ཆེ་བའོ།།
འགྲེལ་པ། བདུད་རྩིའི་གོ་འཕང་ངམ་ཐར་པ་ཞེས་པ་ནི། འཆི་བ་མེད་པའི་གནད་ཀྱི་ཁྱད་
ཞུགས་ཏེ། དེར་སྲིད་པའི་རྒྱུ་འཁྲུལ་སྣང་ཐམས་ཅད་ཟད་པ་སྟེ་སྤངས་པའི་བྲལ་བའི་འབྲས་བུ་
འགོག་བདེན་ཐོབ་པའི་ཕྱིར་དང༌། ཐར་པ་ཞེས་པ་ཕུང་པོ་ལྔ་པོ་བདག་གིར་ཞེན་ཅིང་ཆགས་པའི་
ཉོན་མོངས་པ་རྣམས་གཏན་དུ་སྤངས་ཏེ་མངོན་དུ་བྱ་དགོས་སོ།།
རང་ཅག་གི་བློ་ལ་འཆར་བའི་ངའོ་སྙམ་པའི་འདུ་ཤེས་དེ་ཡང་བདག་གི་བ་མ་ཡིན་པའི་
ཆོས་བདག་གིར་འཛིན་པ་ལས་འབྱུང་ཞིང༌། དེ་ལ་བརྟེན་ནས་སྲིད་པ་ལ་གནས་ཏེ་འཁོར་བར་
བྱེད། དེ་ལྟའི་རང་གཤིས་སམ་འཛིན་པ་དེ་སྤངས་པ་ན་སྲིད་པའི་རྒྱུན་གཅོད་ཅིང་། སྲིད་པའི་རྒྱུན་
བཅད་པ་ན། སྲིད་པའི་སྐྱེ་བ་དགག་པར་འགྱུར་ཞིང༌། དེ་ལྟར་བཀག་པའི་འགོག་པ་དེ་འཆི་བ་མེད་
པའི་གནས་སོ། །དེས་ན་འཆི་བ་མེད་པའི་གནས་སུ་སྐྱེ་བ་ལ་དེའི་འགལ་རྐྱེན་བདག་ཏུ་འཛིན་
པ་དང་བདག་གིར་ཞེན་པའི་ཉོན་མོངས་པའི་རྒྱུ་མཐའ་དག་སྤངས་པ་ན་ཐར་པ་རང་གི་ལག་ཏུ་
ཡོད་དོ།།
དམ་ཆོས་མཐོང་བ་རབ་ཏུ་བརྗིད།
༨ (༡༤) དགེ་སློང་བཧཱུཔུཏྟིཀའི་(Bahuputtika) སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། བུ་ཕྲུག་མང་བའི་སྐྱེད་
མ་བཧཱུཔུཏྟིཀ་ལ་ཚིགས་སུ་བཅད་པ་འདི་གསུངས་སོ།།
ཆོས་ཀྱི་མཆོག་ནི་མ་མཐོང་བར། །ལོ་བརྒྱ་དག་ཏུ་འཚོ་བ་ལས།།
ཆོས་ཀྱི་མཆོག་ནི་མཐོང་བ་ཡིས། །ཉི་མ་གཅིག་ལ་འཚོ་བ་མཆོག།
གླེང་གཞི། སྔོན་མཉན་ཡོད་དུ་བཟའ་ཚོ་ཞིག་ཡོད་པ་ལ་བུ་བདུན་དང་བུ་མོ་བདུན་ཡོད་ཅིང་། བུ་ཕྲུག་
ཚང་མ་གཉེན་སྒྲིག་ཟིན་ཏེ་གང་ས་ཅི་ཐད་ནས་ཅུང་ཕུན་སུམ་ཚོགས་པོ་གདའ། ཉིན་ཞིག་གློ་བུར་དུ་
ཕ་ཚེ་ལས་འདས་པ་དང༌། ཁྱིམ་གྱི་རྒྱུ་ནོར་ཚང་མ་མས་བདག་ཏུ་བཟུང་སྟེ་བུ་ཕྲུག་རྣམས་ལ་ཐོབ་
སྐལ་ཅི་ཡང་མ་སྤྲད། དེར་བརྟེན་བུ་ཕྲུག་ཚོས་ནོར་སྐལ་དགོས་འདོད་ཀྱིས་མ་ལ། ངེད་ཅག་གི་ཕ་
གཞིས་ལས་ངེད་བུ་ཕྲུག་ཚོ་ལ་ཕན་ཐོགས་ཅི་འབྱུང་ངམ། ཞེས་དང༌། ང་ཚོར་རྒྱུ་ནོར་དེ་དག་འཕེལ་
རྒྱས་གཏོང་མི་འཇུག་གམ། ང་ཚོས་ཨ་མ་ལགས་སུ་ལྟ་རྟོག་བྱེད་མི་འཇུག་གམ། ཞེས་ཡང་ནས་
ཡང་དུ་སྨྲས་པས། ཨ་མའི་བསམ་པར་བུ་ཕྲུག་རྣམས་ཀྱིས་རང་ལ་ལྟ་རྟོག་བྱེད་བཟོ་འདུག་སྙམ་སྟེ།
མཐར་རང་གིས་ཅི་ཡང་མ་བླངས་པར་ཚང་མ་བུ་ཕྲུག་རྣམས་ལ་བགོ་བཤའ་བརྒྱབ་བོ།།
ཉིན་ཤས་ལས་མ་སོང་བར། བུ་རྒན་པའི་ཆུང་མ་ན་རེ། ཁྱིམ་འདི་ངེད་ཅག་གི་ཡུམ་ཆེན་
མཆོག་བཞུགས་ས་གཅིག་པུ་དེ་རེད་ཟེར། ཟོལ་གྱིས་མ་ལ་འཛུམ་བསྟན་ཏེ་མོ་རང་གི་རྒྱུ་ནོར་ཚང་
མ་བུ་རྒན་པར་སྤྲད་ཁུལ་བྱས། བུ་གཞན་ཚོའི་ཆུང་མས་ཀྱང་དེ་དེ་བཞིན་དུ་བྱས། ནམ་རང་གི་
བུ་མོའི་ཁྱིམ་དུ་བསྐྱོད་ཀྱང་བུ་མོ་རྒན་གཞོན་ཀུན་གྱིས་མ་ལ་སྡང་མིག་བལྟས་ཏེ་ཡིད་སུན་པའི་
རྣམ་འགྱུར་བསྟན། དེ་ལྟར་བུ་ཕྲུག་ཀུན་གྱིས་མ་ལ་བསྙེན་བཀུར་མ་ཞུས་སྟབས་མཐར་ཨ་མས།
ང་འདིར་ཁོང་ཚོ་དང་ལྷན་དུ་ཅིའི་ཕྱིར་འདུག་སྟེ་མི་འདུག་པར། ཆོས་སྒོར་ཞུགས་ནས་བཙུན་མ་
བྱེད་དོ། །ཞེས་ཆིག་ལབ་བརྒྱབ། དེར་བརྟེན་བཙུན་དགོན་ཞིག་ཏུ་བསྐྱོད་དེ་དགེ་འདུན་མའི་སྡེར་
འཇུག་ཏུ་གསོལ་བ་བཏབ་པ་བཞིན་བཅུག །དགེ་སློང་མའི་སྡོམ་པ་བླངས་རྗེས་མིང་ལ་དགེ་སློང་མ་
བཧཱུཔུཏྟིཀ་ཞེས་ཐོགས་པའང་བུ་ཕྲུག་མང་དུ་མཆིས་པའི་མ་ཡིན་པས་སོ།།
དགེ་སློང་བཧཱུཔུཏྟིཀས། རང་ཉིད་ལོ་ན་མཐོ་པོར་ཆོས་སྒོར་ཞུགས་པས་སློབ་གཉེར་མི་ཡོང་
སྙམ་སྟེ། དགོན་པའི་ཕྱི་ནང་གི་ལས་དོན་ཆེ་ཕྲ་ཚང་མ་དང་དུ་བླངས་ཏེ་སྒྲུབ་བཞིན་པའི་ཚེ། དེ་དག་
ལའང་དོ་སྣང་ངམ་དྲན་ཤེས་བསྟེན་དགོས་པ་ར་འཕྲོད་པས་ན། བདག་གིས་མཚན་གང་སྒོམ་ལ་
བརྩོན་ནོ་ཞེས་སེམས་ངར་བསྐྱེད། དགོན་པའི་ཁྱམས་སྨད་དུ་འགྲོ་བའི་ཚེ་ལག་པ་ཀ་བར་བཟུང་
སྟེ༑ རང་གི་གོམ་འགྲོས་ལ་གཟབ་ནས་སྒོམ་བརྒྱབ། ཡང་མཚན་མོ་གཅིག་པུར་ལམ་དུ་འགྲོ་བའི་
ཚེ་ཤིང་སྡོང་སོགས་ལ་མགོ་བརྡབ་དོགས་ཀྱིས་ལག་ཤིང་སྡོང་ལ་འཇུས་ཏེ། རང་གི་གོམ་འགྲོས་
ལ་གཟབས་ནས་སྒོམ་བརྒྱབ། མཐར་བཅོམ་ལྡན་འདས་ཀྱིས་གསུངས་པའི་ཆོས་འབའ་ཞིག་ལ་བློ་
སྣ་གཏོད་རྒྱུར་ཆོད་སེམས་བསྐྱེད་དེ། དམ་ཆོས་གཙིགས་སུ་བཟུང༌། དམ་ཆོས་ཡིད་ལ་བྱས་ཏེ་
བསྒོམས་སོ།།
དེའི་ཚེ་བཅོམ་ལྡན་འདས་གང་གི་གཞལ་ཡས་ཁང་ནང་བཞུགས་པ་དང༌། སྐུ་ཡི་རྣམ་པ་
གསལ་ལེར་འཆར་བའི་འོད་ཟེར་ཞིག་ཁོ་མོའི་མདུན་དུ་སྤྲོས་ཏེ། གང་གི་ཞལ་ནས། རིགས་ཀྱི་བུ་
མོ༑ ངས་བསྟན་པའི་ཆོས་འདི་མ་མཐོང་བར་ལོ་བརྒྱ་འཚོ་བ་ལས་ངས་བསྟན་པའི་ཆོས་འདི་མཐོང་
ནས་སྐད་ཅིག་ཙམ་འཚོ་བ་ཆེས་ལེགས། ཞེས་བཀའ་བསྩལ་ཏོ།།
བསྟན་དོན། བཅོམ་ལྡན་འདས་ཀྱི་ཆོས་ཀྱི་ཚུལ་འདི་མ་མཐོང་བ་སྟེ་མི་ཤེས་པར་ལོ་བརྒྱ་
འཚོ་བའམ་གནས་པ་ལས་བཅོམ་ལྡན་འདས་ཀྱི་ཆོས་ཚུལ་འདི་མཐོང་བ་སྟེ་ཤེས་ནས་ཉིན་གཅིག་
ཙམ་འཚོ་བ་དེ་ལྡབ་འགྱུར་གྱིས་ལེགས་པ་དང་རླབས་ཆེའོ།།
འགྲེལ་པ། སངས་རྒྱས་བཅོམ་ལྡན་འདས་ཀྱི་ཆོས་ཚུལ་འདི་འཇིག་རྟེན་ཏེ་འཁོར་བ་ལས་
འགྲོལ་བྱེད་ཀྱི་ལམ་མམ་ཐབས་བླ་ན་མེད་པ་ཡང་དག་པ་གཅིག་པུ་དེ་ཡིན་ཅིང་། ཆོས་འདི་ཡང་
ལམ་བཞི་དང་། འབྲས་བུ་བཞི། འཆི་བ་མེད་པའི་གནས་སམ་ཐར་པའི་གོ་འཕང་བཅས་དགུ་ཡི་
ཐོག་ནས་རྣམ་པར་བཀྲལ་ལོ༎
སྟོང་ཕྲག་གི་སྡེ་ཚན་ཏེ། ལེའུ་བརྒྱད་པའོ༎ ༎

ལེའུ་དགུ་པ།

སྡིག་པའི་སྡེ་ཚན།
ལེགས་པར་བྱ་ལ་ཚོམ་མི་དགོས།
༩ (༡) བྲམ་ཟེ་ཅུལླ ཨེཀསཱཊཀའི་(Culla Ekasataka) སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། མིང་ལ་ཅུལླ
ཨེཀསཱཊཀ་ཅེས་བྱ་བའི་བྲམ་ཟེ་བཟའ་ཚོ་གཉིས་ལ་ཚིགས་སུ་བཅད་པ་འདི་གསུངས་སོ།།
དགེ་བའི་ཕྱོགས་སུ་བྲེལ་བར་བྱ། །སྡིག་པ་ལས་ནི་སེམས་བཟློག་བྱ།།
བསོད་ནམས་བྱེད་ལ་ཕྱི་བཤོལ་ན། །ཡིད་ནི་སྡིག་ལ་དགའ་བར་འགྱུར༎
གླེང་གཞི། སྔོན་མཉན་ཡོད་དུ་བྲམ་ཟེ་བཟའ་ཚོ་གཉིས་ཡོད་པ་ལ་གོས་ཁ་གྱོན་གཅིག་ལས་མེད་
པས། མིང་ལ་ཨེཀསཱཊཀ་ཅེས་བོས། བཟའ་ཚོ་གཉིས་ལ་གོས་ཁ་གྱོན་གཅིག་ལས་མེད་སྟབས་
གཉིས་ཀ་དུས་མཉམ་དུ་ཕྱིར་འགྲོ་ཐབས་བྲལ། དེར་བརྟེན་ཉིན་མོ་ཆུང་མ་བཅོམ་ལྡན་འདས་ཀྱི་
དྲུང་དུ་ཆོས་ཞུ་བར་འགྲོ་བ་དང༌། མཚན་མོ་ཁྱོ་བོ་འགྲོ་གི་ཡོད། མཚན་མོ་ཞིག་ལ་བཅོམ་ལྡན་
འདས་ཀྱི་དྲུང་ནས་ཆོས་ཉན་པའི་རྗེས་བྲམ་ཟེ་ཁྱོ་བོའི་ཡིད་རབ་ཏུ་ཚིམས་ནས་དགའ་སྤྲོ་ཚད་
མེད་སྐྱེས་ཏེ། རང་གི་གྱོན་པའི་ཁ་གྱོན་དེ་བཅོམ་ལྡན་འདས་ལ་འབུལ་རྒྱུའི་འདོད་པ་དྲག་པོ་བྱུང༌།
འོན་ཏེ་གྱོན་པ་གཅིག་པུ་དེ་བཅོམ་ལྡན་འདས་ལ་ཕུལ་ན། རང་དང་ཆུང་མ་གཉིས་པོར་ཅི་ཡང་མི་
ལྷག་པའང་ཤེས་འཕྲལ་སོམ་ཉིའི་གནས་སུ་གྱར། དེ་ལྟར་མཚན་སྟོད་དང་མཚན་དཀྱིལ་འདས་
ནས་རིམ་གྱིས་མཚན་སྨད་ཤར་བ་ན། ད་གཟོད་ཁོ་པས། ཅི་སྟེ་བདག་གིས་སེར་སྣ་ཆེན་པོས་
ཡིད་གཉིས་སུ་བྱས་ན། འཁོར་བའི་སྡུག་བསྔལ་གྱི་རྩ་བ་གཅོད་པའི་གོ་སྐབས་དེ་ཆུད་གཟོན་
པར་འགྱུར་བས། ད་ནི་གྱོན་པ་འདི་བཅོམ་ལྡན་འདས་ལ་འབུལ་ལོ། །ཞེས་ཆིག་ལབ་བྱས་ཏེ། ཁ་
གྱོན་དེ་བཅོམ་ལྡན་འདས་ཀྱི་ཞབས་ཀྱི་དྲུང་དུ་བཞག་ནས་སྐད་ཤུགས་ཆེན་པོས། བདག་རྒྱལ་
ལོ༑ ༑ཞེས་ལན་གསུམ་བོས་སོ། །དེའི་དུས་སུ་ཡུལ་ཀོ་ས་ལའི་རྒྱལ་པོ་གསལ་རྒྱལ་ཆོས་ཞུ་བའི་
ཁྲོད་དུ་ཡོད་ཅིང་། བདག་རྒྱལ་ལོ་ཞེས་པའི་སྐད་ཐོས་འཕྲལ་སྐུ་འཁོར་ཞིག་བརྟག་དཔྱད་བྱེད་དུ་
མངགས། དེ་ནས་བྲམ་ཟེ་ཁྱོ་བོ་དེས་བཅོམ་ལྡན་འདས་ལ་དེ་ལྟར་མཆོད་པ་ཕུལ་བ་ནི་བྱ་དཀའ་
བ་ཞིག་ཡིན་པ་རྒྱལ་པོས་ཤེས་ཏེ། ཁོ་པའི་དད་སེམས་དང་གཏོང་སེམས་ལ་རྒྱལ་པོ་ཐུགས་རབ་
ཏུ་མགུ་ནས་ཅིས་ཀྱང་ཁོ་པར་བྱ་དགའ་སྩོལ་ཅིག་ཅེས་བློན་པོར་བཀའ་བཏང་བ་ལྟར། བློན་པོས་
རས་ཡུག་ཅིག་བྱ་དགར་བསྩལ་ཏོ།།
བྲམ་ཟེས་རང་ཡུག་དེ་བཅོམ་ལྡན་འདས་ལ་ཕུལ་བས། རྒྱལ་པོས་རས་ཡུག་གཉིས་བྱ་
དགར་བསྩལ། དེ་གཉིས་ཀྱང་བཅོམ་ལྡན་འདས་ལ་ཕུལ་བས། སླར་རྒྱལ་པོས་རས་ཡུག་བཞི་
ལེགས་སྐྱེས་སུ་བསྩལ། དེ་ལྟར་བྲམ་ཟེ་ཁྱོ་བོ་དེས་རྒྱལ་པོས་རང་ལ་གང་གནང་བ་ཐམས་ཅད་
བཅོམ་ལྡན་འདས་ལ་ཕུལ་བས། རྒྱལ་པོས་ཐེངས་རེ་ལ་བྱ་དགའ་ལྡབ་འགྱུར་གྱིས་མང་དུ་བསྩལ་
ཏོ༑ ༑མཐར་རས་ཡུག་སོ་གཉིས་བྱ་དགར་བསྩལ་བ་ན། བྲམ་ཟེ་ཁྱོ་བོ་དེས་རང་དང་རང་གི་ཆུང་
མར་རས་ཡུག་རེ་ཉར་ནས་ལྷག་མ་སུམ་ཅུ་ཐམ་པ་བཅོམ་ལྡན་འདས་ལ་ཕུལ་ལོ།།
དེར་བརྟེན་རྒྱལ་པོ་ན་རེ། བྲམ་ཟེ་དེས་ཤིན་ཏུ་བྱ་དཀའ་བའི་བསོད་ནམས་ཀྱི་ལས་བགྱིས་
པ་ན། ཅིས་ཀྱང་བྱ་དགའ་གྱ་ནོམ་པ་སྤྲོད་ཅེས། ཕོ་ཉ་མངགས་ཏེ་ཕོ་བྲང་ནས་གོས་ཆེན་སྤུ་མ་ཡུག་
གཉིས་ལེན་དུ་བཏང་། སྤུ་མ་རེ་ལ་དངུལ་སྲང་སྟོང་ཚོ་བརྒྱ་ཕྲག་གཅིག་གི་རིན་ཐང་ལྡན་པའི་གོས་
ཆེན་དེ་གཉིས་བྲམ་ཟེར་བྱིན། བྲམ་ཟེས་རིན་ཐང་ཆེ་བའི་གོས་ཆེན་དེ་གཉིས་ཀྱིས་གནམ་ཡོལ་
གཉིས་བཟོས་ཏེ། གཅིག་བཅོམ་ལྡན་འདས་ཀྱི་གཞལ་ཡས་ཁང་ནང་གཟིམ་ཁྲིའི་སྟེང་དུ་བཙུགས་
པ་དང༌། གཞན་དེ་ཁོ་པའི་ཁྱིམ་དུ་དགེ་འདུན་ཅིག་ལ་འཆར་ཅན་བསོད་སྙོམས་འབུལ་སའི་གནས་
ཀྱི་ཐོག་ཏུ་དཔྱངས། ཉིན་ཤས་རྗེས་རྒྱལ་པོ་གསལ་རྒྱལ་བཅོམ་ལྡན་འདས་མཇལ་ཕྱིར་རྒྱལ་བྱེད་
ཚལ་གྱི་དགོན་དུ་བྱོན་པ་ན། གཞལ་ཡས་ཁང་ནས་གོས་ཆེན་སྤུ་མ་ལས་གྲུབ་པའི་གནམ་ཡོལ་
མཐོང་བ་དང༌། དེ་བྲམ་ཟེ་ཁྱོ་བོས་ཕུལ་བ་ཤེས་ནས་དགའ་སྤྲོ་དཔག་མེད་སྐྱེས། ད་ཐེངས་རྒྱལ་
པོས། གླང་པོ་ཆེ་བཞི། རྟ་མཆོག་བཞི། ཞལ་ཏ་མ་བཞི། ཞལ་ཏ་བ་བཞི། སྐྱེས་པ་བང་ཆེན་བཞི།
གྲོང་བཞི། དངུལ་སྲང་སྟོང་ཚོ་བཞི་བཅས་བྱ་དགའ་བཞི་ཚན་བདུན་སྤྲད་དོ། །དགེ་འདུན་རྣམས་
ཀྱིས་ཚུལ་དེ་ཐོས་འཕྲལ་བཅོམ་ལྡན་འདས་ལ། བྲམ་ཟེ་དེས་ད་ལྟ་དགེ་བའི་ལས་ཤིག་བྱས་པའི་
འབྲས་བུ་དེ་མ་ཉིད་དུ་སྨིན་པ་ཇི་ལྟར་ལགས་སམ་ཞེས་བཀའ་འདྲི་ཞུས་པས། བཅོམ་ལྡན་འདས་
ཀྱིས། དགེ་འདུན་དག །ཅི་སྟེ་བྲམ་ཟེས་མཚན་སྟོད་ལ་ཁ་གྱོན་དེ་ཕུལ་ཡོད་ན། ཁོ་པར་བྱ་དགའ་
བཅུ་དྲུག་ཚན་བདུན་ཐོབ་བོ། །ཅི་སྟེ་མཚན་དཀྱིལ་ལ་ཕུལ་ཡོད་ན། བྱ་དགའ་བརྒྱད་ཚན་བདུན་
ཐོབ་བོ། །འོན་ཏེ་ཁོ་པས་མཚན་སྨད་ལ་མ་གཏོགས་མ་ཕུལ་སྟབས། བཞི་ཚན་བདུན་ལས་མ་ཐོབ་
བོ༑ ༑དེས་ན། གཏོང་སེམས་ཡོད་ན། འཕྲལ་དུ་གཏོང་དགོས་པ་ལས་ནར་འགྱངས་བྱས་ཚེ། དེའི་
འབྲས་བུའང་དུས་སུ་མི་སྨིན་ཅིང་སྨིན་ནའང་དཀོན་པར་འགྱུར་རོ། །དེ་བཞིན་དགེ་བའི་བྱ་བ་བྱེད་
པ་ལ་དལ་བ་སྟེ་སྒྱིད་ལུག་པར་གྱུར་ན། ཕྱིན་ཆད་དེ་ལ་མི་སྤྲོ་བར་རྒྱབ་ཀྱིས་ཕྱོགས་པའང་སྲིད་
ཅིང༌། སེམས་མི་དགེ་བའི་ཕྱོགས་སུ་སྤྲོ་བར་འགྱུར་རོ། །ཞེས་བཀའ་བསྩལ་ཏོ༎
བསྟན་དོན། བསོད་ནམས་དགེ་བའི་ལས་གསོག་པ་ལ་བག་ཟོན་ཆེན་པོས་འཕྲལ་འཕྲལ་ལ་
སྒྲུབ་དགོས་ཤིང༌། སེམས་མི་དགེ་བའི་ཕྱོགས་ལས་བཟློག་པའམ་སྲུང་བར་བྱ་དགོས་སོ། །ཅི་སྟེ་
ཐེ་ཚོམ་དང་བཅས་དགེ་བའི་ལས་སུ་ཞུགས་པ་ན། སེམས་མི་དགེ་བའི་ཕྱོགས་སུ་བརྒྱུགས་ཏེ་དེ་
ལ་དགའ་བའམ་སྤྲོ་བར་བྱེད་དོ།།
འགྲེལ་པ། དཀར་པོ་དགེ་བའི་ལས་བྱེད་པ་བསམས་ན། ཐར་པར་བགྲོད་བྱེད་ཀྱི་ལམ་ཉམས་
སུ་ལེན་པའི་ཉིང་ཁུའང་ཉོན་མོངས་པའི་ཆུ་བོའི་རྒྱུན་ལས་བཟློག་པར་བྱེད་པ་དེའོ་ཞེས་གསུངས།
སྤྱིར་སྐྱེ་བོ་རྣམས་ཀྱི་སེམས་ཀྱི་འདོད་ཕྱོགས་ནི་རགས་པ་གློ་བུར་བའི་སེམས་ཚོར་དྲག་པོའི་གཞན་
དབང་དུ་གྱུར་ཏེ་ལམ་ལོག་པར་སྐྱོད། ཅི་སྟེ་ཉོན་མོངས་པའི་ཆུ་བོའི་རྒྱུན་ལས་བཟློག་པར་བརྩོན་
འགྲུས་མ་བསྐྱེད་ན། སྒོ་གསུམ་གྱིས་ལས་མ་དག་པ་སྟེ་མི་དགེ་བ་ལ་རྒྱུན་མར་འཇུག་གོ།
སྡིག་པ་བསྐྱར་དུ་མི་བྱའོ།
༩ (༢) ཚེ་དང་ལྡན་པ་སེཡྻསཀའི་(Seyyasaka) སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཚེ་དང་ལྡན་པ་
སེཡྻསཀར་ཚིགས་སུ་བཅད་པ་འདི་གསུངས་སོ།།
སྐྱེས་བུས་བརྒྱ་ལ་སྡིག་བྱས་ཀྱང༌། །ཡང་དང་ཡང་དུ་དེ་མི་བྱ།།
དེ་ལ་འདུན་པར་བྱ་བ་སྟེ། །བསགས་པའི་སྡིག་པ་སྡུག་བསྔལ་ཉིད།།
གླེང་གཞི། ཚེ་དང་ལྡན་པ་སེཡྻསཀ་ནི་ཚེ་དང་ལྡན་པ་འཆར་ཀ་དམར་པོའི་མཆེད་གྲོགས་ཡིན་
ཅིང༌། རབ་བྱུང་གི་མི་ཚེའི་ནང་འཁྲིག་སྤྱོད་སྤངས་ཏེ་སྡོམ་པ་སྲུང་དགོས་པ་ལ་ཡིད་མ་ཚིམས་པར།
རང་གིས་རང་ལ་ཆགས་སེམས་སློང་འགོ་བཙུགས། དེ་ནས་བཟུང་ཁོ་པས་ཡང་ནས་ཡང་དུ་དེ་
ལྟར་བགྱིས་པས་ལྟུང་བ་གོས་ཏེ་འདུལ་ཁྲིམས་ཉམས། ཚུལ་དེ་བཅོམ་ལྡན་འདས་ཀྱིས་གཟིགས་
པ་དང༌། སེངྱསཀ་མདུན་དུ་བོས་ཏེ། ཁྱོད་ཀྱིས་བག་མེད་པའི་བྱ་བ་འདི་དང་འདི་ཞེས་བགྱིས་པ་
བདེན་ནམ་ཞེས་གསུངས་པས། བདེན་ལགས་སོ་ཞེས་ཞུས་པར། བཅོམ་ལྡན་འདས་ཀྱིས། བླུན་པོ་
ཁྱོད་ཀྱིས་རང་གི་གནས་བབས་དང་མི་འཚམ་པའི་བག་མེད་པའི་སྤྱོད་པ་འདི་ལྟར་ཅིའི་ཕྱིར་བྱས་
སམ། ཞེས་བཀའ་བཀྱོན་གནང་སྟེ། སླར་འདུལ་ཁྲིམས་སྲུང་རྒྱུར་སྐུལ་མ་གནང༌། ཡང་གང་གི་
ཞལ་ནས། བྱ་བ་འདི་དང་འདི་རིགས་ཀྱིས་སྐྱེ་བ་འདི་དང་ཕྱི་མ་གཉིས་སུ་གཡོལ་ཐབས་དཀའ་བའི་
སྡུག་བསྔལ་གྱི་རྒྱུ་བྱེད་དོ། །ཞེས་བཀའ་བསྩལ་ཏེ། ཚིགས་སུ་བཅད་པ་དེ་གསུངས་སོ།།
བསྟན་དོན། སྐྱེ་བོ་སུ་རུང་ཡང་སྡིག་པའི་ལས་སམ་བྱ་བ་བྱེད་པ་སྲིད་ནའང་། དེ་ལྟའི་ཚུལ་
མིན་གྱི་སྤྱོད་པ་ཡང་ནས་ཡང་དུ་ཅིས་ཀྱང་སྡོམ་དགོས་པ་དང༌།དེ་ལ་ནམ་ཡང་སྤྲོ་བ་སྐྱེ་བ་མི་བྱའོ།།
སྡིག་པ་བྱེད་པ་ནི་སྡུག་བསྔལ་བའོ༎
འགྲེལ་པ། ཚེ་དང་ལྡན་པ་སཱི་ཡཱ་སཱ་ནི་དགྲ་བཅོམ་པ་ཀཱ་ལུ་དྷ་ཡའི་མཆེད་གྲོགས་དང་སློབ་
མའང་ཡིན། དགྲ་བཅོམ་པ་ཀཱ་ལུ་དྷ་ཡ་ནི་ནང་ཆོས་ཀྱི་ལོ་རྒྱུས་ཁྲོད་སྙན་གྲགས་ཆེར་སོན་པའི་
དགྲ་བཅོམ་པ་ཞིག་ཡིན་ཅིང་། སྐབས་ཤིག་ལ་རང་གི་སློབ་མ་སཱི་ཡཱ་སཱའི་ཀུན་སྤྱོད་འཆལ་བས་
ཉེས་སྤྱོད་སྡོམ་པའི་སླད་བཅས་ཁྲིམས་དམ་དོན་བྱེད་དགོས་བྱུང༌། སྐྱེ་བོའི་དད་སེམས་མ་ཉམས་
པར་བརྟན་པོར་གནས་ཕྱིར་དགྲ་བཅོམ་ཆེན་པོ་འདི་བར་གྱི་བྱེད་པོ་ཐོག་མ་ཡིན་པས་ཀུན་གྱིས་
མངོན་པར་བསྟོད་དོ། །གཞན་ཡང་རྒྱལ་སྲས་གཞོན་ནུ་དོན་གྲུབ་མེད་པའི་ལོ་དྲུག་རིང་ཀཱ་ལུ་དྷ་
ཡས་ཡབ་རྒྱལ་པོ་ཟས་གཙང་མར་ཞབས་ཏོག་ལེགས་པར་བསྒྲུབས་པས། རྒྱལ་སྲས་ཡོད་པ་དང་
ཁྱད་མེད་དུ་གྱུར། དེ་ལྟར་དཀར་པོ་དགེ་བའི་ལས་མང་དུ་བགྱིས་པའི་རྗེས་གྲོང་ཁྱེར་སེར་སྐྱའི་
གནས་སུ་ས་ག་ཟླ་བའི་ཚེས་བཅོ་ལྔར་རྒྱལ་སྲས་གཞོན་ནུ་དོན་གྲུབ་སྐུ་བལྟམས་པའི་ཉིན་མོར་
ཀཱ་ལུ་དྷ་ཡ་རྒྱལ་པོ་ཟས་གཙང་མའི་བློན་པོ་ཞིག་གི་བུར་སྐྱེས་ཏེ། རྒྱལ་སྲས་ཀྱི་ཟླ་གྲོགས་ཉེ་པོ་
ཞིག་ཏུ་གྱུར་རོ།།
རྒྱལ་སྲས་གཞོན་ནུ་དོན་གྲུབ་སྐུ་བལྟམས་ཙམ་ཉིད་ནས་ཕུན་སུམ་ཚོགས་པ་བདུན་དང་
ལྡན་པ་ནི། ༡) གང་དུ་མངོན་པར་རྫོགས་པ་འཚང་རྒྱ་སའི་གནས་བྱང་ཆུབ་ལྗོན་ཤིང༌། ༢) བཙུན་
མོ་གྲགས་འཛིན་མ། ༣) ཁྱད་དུ་འཕགས་པའི་ནོར་བཞི། ༤) གླང་པོ་མཆོག །༥) རྟ་མཆོག །༦)
ཤིང་རྟའི་ཁ་ལོ་པ་ཅཱ་ནཱ། ༧) གྲོགས་ཀཱ་ལུ་དྷ་ཡ་བཅས་སོ།།
མངོན་པར་རྫོགས་པ་སངས་རྒྱས་ནས་བཅོམ་ལྡན་འདས་རྒྱལ་པོའི་ཁབ་ཀྱི་འོད་མའི་ཚལ་
གྱི་དགོན་དུ་བཞུགས། ལོ་ངོ་དྲུག་ཕོ་བྲང་དུ་མ་བཞུགས་པས་ཡབ་རྒྱལ་པོར་བུ་ཐུག་འདོད་ཆེན་པོ་
བྱུང་སྟེ། བཅོམ་ལྡན་འདས་ཕྱིར་ཕོ་བྲང་དུ་གདན་འདྲེན་དུ་བློན་ཆེན་རེར་འཁོར་གཡོག་ཆིག་སྟོང་
དང་བཅས་གཅིག་མཇུག་གཉིས་མཐུད་ཀྱིས་བཏང༌། ཁྱོན་བློན་ཆེན་དགུ་བཏང་རུང་གཅིག་ཀྱང་
ཕྱིར་མ་ལོག་པར་ཚང་མ་རབ་ཏུ་བྱུང་ནས་དགྲ་བཅོམ་པའི་གོ་འཕང་ཐོབ་བོ། །མཐར་རྒྱལ་པོས་རང་
གི་བློ་ཁེལ་བའི་བློན་ཆེན་ཀཱ་ལུ་དྷ་ཡ་མངག་གཏོང་བྱས་ཀྱང༌། འཁོར་གཡོག་རྣམས་ཁོ་པའི་སྔོན་དུ་
རབ་ཏུ་བྱུང་ནས་དགྲ་བཅོམ་པར་གྱུར། འོན་ཏེ་ཀཱ་ལུ་དྷ་ཡས་རྒྱལ་པོའི་ཐུགས་རེ་ཆུད་ཟོས་སུ་མ་
བཏང་བར་ཡིད་ལ་བཅངས་ཏེ། གོ་སྐབས་འཚམ་པོ་ཞིག་བསྒུགས་ནས། ཕྱིའི་ཁོར་ཡུག་སོགས་ཀྱི་
རྐྱེན་རན་པོ་ཞིག་ནམ་བྱུང་ཡང་སྐབས་དེར་བཅོམ་ལྡན་འདས་ལ་ཞུ་དགོས་སྙམ། དེ་ནས་ཀཱ་ལུ་དྷ་
ཡས་བཅོམ་ལྡན་འདས་ལ་བསྐོར་ནས་ཞུས་པས་བཅོམ་ལྡན་འདས་ཀྱིས་ཐུགས་དགྱེས་ཚོར་ཆེན་
པོས་ཞལ་བཞེས་གནང༌། དེ་མ་ཐག་ཀཱ་ལུ་དྷ་ཡས་ལག་ཏུ་ལྷུང་བཟེད་ཅིག་བསྣམས་ནས་སྤྲིན་ལ་
བཞོན་ཏེ་ཕོ་བྲང་དུ་བྱོན་ནས་རྒྱལ་པོར་ཞུས། གཏམ་བཟང་དེ་ཐོས་འཕྲལ་རྒྱལ་པོར་དགའ་བ་བརྗོད་
ས་མི་ལང་བ་བྱུང་སྟེ། ལྷུང་བཟེད་ནང་ཁྱད་དུ་འཕགས་པའི་ཞལ་ཟས་བཀང་ནས་བཅོམ་ལྡན་
འདས་ལ་འབུལ་རྒྱུའི་སྟ་གོན་གྱི་སླད་དུ་ཚེ་དང་ལྡན་པར་བཞེས་སུ་གསོལ་ལོ།།
ཚེ་དང་ལྡན་པས་དེ་བཞིན་དུ་བཞེས་པ་དང་། རྒྱལ་པོས་ཀྱང་ཡང་སྐོར་བསྐྱར་སྐོར་གྱིས་ལྷུང་
བཟེད་ནང་ཞལ་ཟས་བཀང་། དེ་ནས་རྒྱལ་པོས་ཚེ་དང་ལྡན་པར་འདི་སྐད་ཅེས་གསོལ། བཅོམ་ལྡན་
འདི་རུ་མ་བྱོན་བར་ཉིན་ལྟར་འདི་ལྟར་བགྱིད་དུ་ཕོ་བྲང་དུ་ཕེབས་སུ་གསོལ་བ་བཏབ་པ་བཞིན་ཚེ་
དང་ལྡན་པས་ཀྱང་ཞལ་གྱིས་བཞེས་ཏེ། གཏང་རག་ཏུ་རྒྱལ་པོར་ཉིན་ལྟར་ཆོས་གསུངས་སོ། །དེ་
ལ་རྗེས་སུ་ཡི་རང་བའི་དགེ་བ་ཞེས་བརྗོད་དོ། །མི་རིང་བར་བཅོམ་ལྡན་འདས་ཀྱིས་དགེ་འདུན་པ་
དང་ཁྱིམ་པ་རྣམས་ལ། སྐྱེ་བོའི་དད་སེམས་མ་ཉམས་པར་རྒྱུན་བརྟན་པོར་གནས་པ་ལ་གྲོགས་སམ་
རྒྱུད་སྐུལ་བ་པོ་ནི་དགེ་འདུན་དག་གི་ཁྲོད་ཚེ་དང་ལྡན་པ་ཀཱ་ལ་དྷ་ཡ་ཐོག་མའོ། །ཞེས་གསུངས་སོ།།
བསོད་ནམས་བསགས་པས་བདེ་བ་འབྱུང་།
༩ (༣) ལྷ་མོ་ལཱཇ་(Laja) ཡི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ལྷ་མོ་ལཱཇ་ལ་ཚིགས་
སུ་བཅད་པ་འདི་གསུངས་སོ།།
སྐྱེས་བུས་བསོད་ནམས་བྱེད་པ་ན། །ཡང་དང་ཡང་དུ་དེ་དག་བྱ།།
དེ་ལ་འདུན་པར་བྱ་བ་སྟེ། །དགེ་བའི་ཕུང་པོ་བདེ་བ་ཉིད།།
གླེང་གཞི། སྐབས་ཤིག་ལ་ཚེ་དང་ལྡན་པ་འོད་སྲུང་ཆེན་པོ་པིཔྤལི་(Pipphali) བྲག་ཕུག་ཏུ་
བཞུགས་པ་ན། སེམས་རྩེ་གཅིག་ཏུ་ཏིང་ངེ་འཛིན་ལ་མཉམ་པར་བཞག་སྟེ་ཉིན་བདུན་འདས། ཉིན་
བདུན་པ་དེར་མཉམ་བཞག་ལས་ལྡང་སྟེ། བསོད་སྙོམས་སློང་དུ་གང་དུ་གཤེགས་དགོས་སམ་ཞེས་
རྫུ་འཕྲུལ་གྱི་སྟོབས་དང་ལྡན་པའི་སྤྱན་གྱིས་གཟིགས་པ་ན། གཟིགས་ངོར་འབྲས་ཞིང་གི་བདག་
པོ་བུད་མེད་ཅིག་གིས་ལོ་ཏོག་བསྡུས་ཏེ་སྐམ་བཞིན་པ་གཟིགས། ཡང་བུད་མེད་དེ་ལ་དད་སེམས་
ཨེ་ཡོད་སྙམ་སྟེ། འཕྲལ་དུ་བརྟགས་པས་ཡོད་པ་མཁྱེན། ཡང་ཁོ་མོས་བདག་ལ་བསོད་སྙོམས་ཨེ་
སྦྱིན་དགོངས་ཏེ་བརྟགས་པས། བུད་མེད་ན་གཞོན་དེ་རྣམ་དཔྱོད་ཆེ་ལ་མཛངས་སྤྱོད་ལྡན་པ་དང༌།
གཏོང་ཕོད་ཆེ་བས། དེའི་མཐུ་ལས་ཁོ་མོར་འབྲས་བུ་བཟང་པོ་འབྱུང་ངེས་པའང་གཟིགས་སོ། །དེ་
ནས་འོད་སྲུང་ཆེན་པོས་སྐུ་ལ་ཆོས་གོས་མནབས། ཕྱག་ཏུ་ལྷུང་བཟེད་བསྣམས་ནས་འབྲས་ཞིང་གི་
ཟུར་དུ་བྱོན་པ་ན། གཞོན་ནུ་མ་དེས་ཚེ་དང་ལྡན་པ་མཇལ་མ་ཐག་རབ་ཏུ་དད་དེ་སེམས་ནང་དགའ་
བའི་ཚོར་བ་ལྔ་བྱུང་བཞིན། ཡུན་ཙམ་སྒུགས་སུ་གསོལ། དེ་ནས་སྐམ་པའི་འབྲས་འགའ་བླངས་
ཏེ་མྱུར་དུ་ཚེ་དང་ལྡན་པའི་གམ་དུ་འོངས་ནས་ལྷུང་བཟེད་ནང་བླུགས་ཏེ། གུས་འདུད་དང་བཅས།
བདག་ལ་ཁྱེད་ཀྱིས་གཟིགས་པའི་བདེན་པ་སྟེ་གནས་ལུགས་བསྟན་དུ་གསོལ་ཞེས་ཞུས་པས།
འོད་སྲུང་གིས་གཏང་རག་གི་ཚུལ་དུ་དེ་ལྟར་ཞལ་གྱིས་བཞེས། དེ་རྗེས་གཞོན་ནུ་མས་སླར་གུས་
ཕྱག་ཕུལ་ནས་ཞིང་ནང་མུ་མཐུད་ལས་སུ་ཞུགས་ཏེ། ཚེ་དང་ལྡན་པ་ལ་ཕུལ་བའི་བསོད་སྙོམས་
དམིགས་པར་བཟུང་ནས་དེར་སེམས་རྩེ་གཅིག་ཏུ་གཏད་དོ།།
དེའི་ཚེ་ལམ་ཟུར་གྱི་ཁུང་བུ་ཞིག་ནས་གློ་བུར་དུ་སྦྲུལ་ཞིག་ཐོན་ཏེ་ཚེ་དང་ལྡན་པའི་ཞབས་
ལ་རྨུགས་ཀྱང་ཞབས་གོས་གསེར་པོས་བཀབ་སྟབས་སོ་མ་ཐེབས། དེ་རྗེས་གཞོན་ནུ་མ་དེས་ཚེ་
དང་ལྡན་པར་ཕུལ་བའི་བསོད་སྙོམས་ལ་མཉམ་པར་བཞག་སྟེ་ལམ་དེ་བརྒྱུད་ནས་ཁྱིམ་དུ་ལོག་
པའི་ཚེ། གློ་བུར་དུ་སྦྲུལ་དེ་ཚང་ལས་ཕྱིར་ཐོན་ཏེ། རྨུགས་པས་བུ་མོ་ས་ཐོག་ཏུ་འགྱེལ་ནས་ཕྱི་
མའི་ལྔ་ལམ་དུ་གྱུར། འོན་ཏེ་ཡིད་དད་པས་ཟིན་ཏེ་ཆས་པས། ལྷ་ཡུལ་དུ་སྐྱེས་སོ། །ཕྱིས་སུ་ཁོ་
མོས་ལྷ་ཡུལ་ནས་མི་ཡུལ་ལ་དུས་ནས་དུས་སུ་བྱོན་ཏེ་ཚེ་དང་ལྡན་པའི་གནས་ཁང་སོགས་ལ་ལྟ་
རྟོག་ལེགས་པར་བགྱིས་པ། ཚེ་དང་ལྡན་པས་གཟིགས་པ་ན། གསར་བུ་པའམ་དགེ་ཚུལ་ཆེ་གེ་
མོ་ཞིག་གིས་བདག་ལ་བསྙེན་བཀུར་འདི་ལྟར་བགྱིས་པ་ཐག་གིས་ཆོད། ཅེས་གསུངས། ཕྱི་ཉིན་
དེར་ལྷ་མོས་སྔར་ལྟར་གནས་ཁང་སོགས་ནང་བྱི་དོར་ལེགས་པར་བགྱིས་པས། ཚེ་དང་ལྡན་པས་
གོང་ལྟར་གསུངས། ཉིན་གསུམ་པ་དེར་གནས་ཁང་ནང་བྱི་དོར་བྱེད་བཞིན་པ་ན། ཚེ་དང་ལྡན་
པས་གད་བདར་གྱི་སྒྲ་ཐོས་ཏེ་ལྡེ་མིག་རྒྱུད་སའི་ཨི་ཁུང་ནས་གཟིགས་པས། འོད་སྟོང་འབར་བའི་
ལྷ་མོའི་གཟུགས་བརྙན་སྤྱན་སྔར་ཤར་བ་དང༌། གད་བདར་རྒྱག་མཁན་དེ་སུ་ཡིན་ནམ། ཞེས་དྲིས་
པས། ཁྱེད་ཀྱི་སློབ་མ་ལྷ་མོ་ལཱཇ་ཡིན་ཞེས་ཞུས་པར། ང་ལ་དེ་ལྟའི་མིང་ཅན་གྱི་སློབ་མ་མེད་ཅེས་
གསུངས། དེ་ལ་ལྷ་མོ་ན་རེ། བདག་ན་སོ་གཞོན་པའི་དུས་འབྲས་ཞིང་ནང་ལས་ཀ་བྱེད་བཞིན་པའི་
ཚེ༑ ཁྱེད་དེར་ཕེབས་པ་དང༌། བདག་གིས་ཁྱེད་ལ་འབྲས་ཕུལ་ཏེ། ཕྱིར་རང་ཁྱིམ་དུ་ལོག་པའི་ལམ་
བར་དུ་སྦྲུལ་གྱིས་རྨུགས་པས་ན། སེམས་ནས་ཁྱེད་ལ་དད་བཞིན་ལྔ་ལམ་དུ་གྱུར་རྗེས་ལྷ་ཡུལ་དུ་
སྐྱེས་ཤིང༌། བདག་ལ་རྟེན་འདི་འདྲ་བ་ཞིག་རྙེད་པ་ཁྱེད་ཉིད་ཀྱི་དྲིན་ལས་མ་འདས་པས། ཅིས་ཀྱང་
ཁྱེད་ལ་བསྙེན་བཀུར་ཞུས་ཏེ་ཐར་པའི་ལམ་དུ་འཇུག་པའི་ཕྱིར། བདག་འདིར་འོངས་སོ། །ཞེས་
ཞུས། ཚེ་དང་ལྡན་པས། ཁ་ཉིན་འདིར་བྱི་དོར་བྱས་ཏེ་ང་ལ་ཆུ་གྲ་སྒྲིག་བྱེད་མཁན་དེ་ཁྱོད་ཡིན་
ནམ། ཞེས་དྲིས་པར། ལགས་ཡིན་ཞེས་ཞུས། དེ་ལ་ཚེ་དང་ལྡན་པས། ལྷ་མོ་ཁྱོད་རང་གནས་
སུ་བྱོན་ཅིག །ཁྱོད་ཀྱིས་བྱི་དོར་བྱས་པ་དྲིན་ཆེ། འོན་ཏེ་ད་ཕྱིན་འདིར་མ་ཡོང་ཞེས་སྨྲས། ལྷ་མོ་
ལཱཇས། སློབ་དཔོན་མཆོག །བདག་གིས་ཁྱེད་ལ་ཞབས་ཏོག་བསྒྲུབས་ནས་ཅིས་ཀྱང་ཐར་པ་འཐོབ་
པ་ལ་འབད་པར་འདོད་པས། བདག་འདི་ནས་མ་འབུད་རོགས་ཞེས་གསོལ་བ་བཏབ་མོད་ཀྱི། མ་
འོངས་པ་ན་ཀླན་ཀ་འབྱུང་དོགས་ཀྱིས་ཚེ་དང་ལྡན་པས་གནང་བ་མ་བསྩལ། དེ་མ་ཐག་ལྷ་མོས་
ནམ་མཁའི་དབྱིངས་སུ་འགྲོང་པོར་གནས་ཏེ་སེམས་སྡུག་ཆེན་པོས་ཆོ་ངེ་བཏོན། ཚུལ་དེ་ལ་བཅོམ་
ལྡན་འདས་ཀྱིས། སྐྱེ་བ་འདི་དང་ཕྱི་མ་གཉིས་ཀར་བདེ་བ་འབྱུང་བའི་སྒོ་ནི་དགེ་བའི་ལས་འབའ་
ཞིག་གོ།ཞེས་བཀའ་བསྩལ་ཏོ།
བསྟན་དོན། སྐྱེ་བོས་དགེ་བའི་ལས་སུ་འཇུག་ཅིང་། དེའང་ལན་གཅིག་ཙམ་མིན་པར་རྒྱུན
བསྲིངས་ནས་དགའ་བས་འཇུག་པ་ན། དེའི་འབྲས་བུར་བདེ་བ་འབྱུང་བ་ཡིན་ནོ།།
འགྲེལ་པ། Kusala (བདེ་བ་) ཞེས་པའང་འདི་ལྟའི་ལས་སམ་བྱ་བ་སྟོན་བྱེད་ཀྱི་མིང་གི་
རྣམ་གྲངས་ཤིག་གོ།
སྡིག་འབྲས་སྨིན་གྱི་བར་དུ་སྡུག་པར་སྣང༌། དགེ་འབྲས་
སྨིན་གྱི་བར་དུ་མི་སྡུག་སྣང་།
༩ (༤) མགོན་མེད་ཟས་སྦྱིན་གྱི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། མགོན་མེད་ཟས་སྦྱིན་
ཞེས་བྱ་བའི་མཉན་ཡོད་ཀྱི་སྐྱེ་བོ་འབྱོར་བ་ཅན་ཞིག་ལ་ཚིགས་སུ་བཅད་པ་འདི་གཉིས་གསུངས་སོ།།
ཇི་སྲིད་སྡིག་པ་སྨིན་གྱི་བར། །སྡིག་ཅན་ཡིན་ཡང་བཟང་པོར་མཐོང༌།།
གང་ཚེ་སྡིག་པ་སྨིན་གྱུར་བ། །དེའི་ཚེ་སྡིག་པ་ཅན་རྣམས་མཐོང༌།།
ཇི་སྲིད་བཟང་པོ་སྨིན་གྱི་བར། །བཟང་པ་ཡིན་ཡང་སྡིག་པར་མཐོང༌།།
གང་ཚེ་བཟང་པོ་སྨིན་གྱུར་བ། །དེ་ནས་བཟང་པོ་རྣམས་མཐོང་འགྱུར༎
གླེང་གཞི། མགོན་མེད་ཟས་སྦྱིན་གྱིས་སངས་རྒྱས་ཀྱི་ཆོས་ཀྱི་དོན་དུ་རྒྱལ་བྱེད་ཚལ་གྱི་དགོན་
གཅིག་པུར་དངུལ་སྲང་ཐེར་འབུམ་ལྔ་བཅུ་ང་བཞི་མཆོད་པའི་ཚུལ་དུ་ནར་གཏོང་བགྱིས་པ་
དང༌། བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་རིང་སངས་རྒྱས་ལ་བསྙེན་
བཀུར་ཞུ་ཕྱིར་ཉིན་རེར་ཐེངས་གསུམ་བཅར་ཏེ། ནམ་བཅར་ཡང་ཁོ་པའི་སེམས་ནང་། དགེ་ཚུལ་
དང་དགེ་འདུན་གསར་བུ་བ་རྣམས་ཀྱིས་ཁོ་པའི་ལག་པར་བལྟས་ཏེ། མཆོད་རྫས་ཅི་བསྣམས་ཡོད།
ཅེས་འདྲི་བར་སྙམ་དུ་བསམས་ནས། ལག་སྟོང་པར་བཅར་མྱོང་རྩ་བ་ནས་མེད། ཞོགས་པ་སྔ་
པོར་བཅར་བའི་ཚེ་ཁོ་པས་འབྲས་ཐུག་བསྣམས་པ་དང༌། ཉིན་གུང་མར་སོས་པ་དང་སྨན་རིགས་
བསྣམས། ཕྱི་དྲོ་དྲི་བཟང་དང༌། མེ་ཏོག་གི་ཕྲེང་བ། བྱུག་སྨན། ཆོས་གོས་བཅས་བསྣམས། དེའི་ཚེ་
གང་དག་ཚོང་ལ་བརྟེན་ནས་འཚོ་བ་རྣམས་ཀྱིས་ཁོ་པར་དངུལ་སྲང་ཐེར་འབུམ་བཅོ་བརྒྱད་གཡར་
བའི་ཁར་ཁོ་པའི་ཁྱིམ་ལ་བདག་པའི་དངུལ་སྲང་ཐེར་འབུམ་བཅོ་བརྒྱད་ཀྱང་གཡར་ཏེ། མཚོ་
ངོགས་སུ་སྦས། འོན་ཏེ་དེའི་ཚེ་ཆུ་བོ་རབ་ཏུ་རྒྱས་པའི་སྐབས་ཁེལ་བས་ཆུ་ཀླུང་དྲག་པོས་དངུལ་
སྲང་རྣམས་རྒྱ་མཚོའི་ནང་ཤུགས་ཀྱིས་ཁྱེར། དེར་བརྟེན་ཁོ་པའི་རྒྱུ་ནོར་རྣམས་ཟད་དེ་རིམ་གྱིས་
ཉམ་ཐག་གི་གནས་སུ་གྱར། དེ་ལྟ་ནའང༌། ཁོ་པས་དགེ་འདུན་འདུས་ཚོགས་སུ་བསོད་སྙོམས་མ་
ཆད་པ་ཕུལ། འོན་ཏེ་སྔར་བཞིན་རང་གིས་ཇི་ལྟར་འདོད་པ་དེ་ལྟར་ཕུལ་མ་ཐུབ།
ཉིན་ཞིག་བཅོམ་ལྡན་འདས་ཀྱིས། ངེད་ཅག་ལ་ཕུལ་བའི་བསོད་སྙོམས་དག་སྦྱིན་བདག་
ཁྱེད་ཀྱི་ཁྱིམ་ནས་བླངས་སམ། ཞེས་གསུངས་པས། མགོན་མེད་ཟས་སྦྱིན་གྱིས། ལགས་ཡིན།
འོན་ཏེ་བསོད་སྙོམས་སུ་ཕྱེ་ཐུག་ངན་ངོན་ཙམ་ལས་ཕུལ་ཐུབ་མ་སོང་། ཞེས་བློ་ཕམ་སྟེ་ཞུས། དེ་
ལ་བཅོམ་ལྡན་འདས་ཀྱིས། ཁྱིམ་བདག་ལགས། ཁྱོད་ཀྱིས་བཅོམ་ལྡན་འདས་ལ་ཕུལ་བའི་ཟས་
དེ་ངན་ངོན་ཙམ་དུ་བསམས་ཏེ་ཡིད་མ་སྐྱོ། ཁྱོད་ཀྱི་ཀུན་སློང་གཙང་བས། ཅི་སྟེ་ཁྱོད་ལ་རང་གིས་
འདོད་པ་ལྟར་འབུལ་རྒྱུའི་ཟས་མཆིས་ཚེ། ཁྱོད་ཀྱིས་བཅོམ་ལྡན་འདས་ལ་དེ་ལྟར་མི་འབུལ་བ་མི་
སྲིད། ཅེས་བཀའ་བསྩལ་ཏོ༎
དེ་ནས་བཅོམ་ལྡན་འདས་དང་གང་གི་སློབ་མ་རྣམས་མགོན་མེད་ཟས་སྦྱིན་གྱི་ཁྱིམ་དུ་བྱོན་
པ་ན། རྒྱལ་སྒོའི་ཐོག་ན་གནས་པའི་ལྷ་མོ་དེ་ཟིལ་གྱིས་མནན་ཏེ་གནས་མི་བཟོད་པར། ཁོ་མོའི་
སེམས་ནང༌། བཅོམ་ལྡན་འཁོར་དང་བཅས་པ་སླར་ཁྱིམ་བདག་གི་ཁྱིམ་དུ་ཡོང་བ་ལས་བཟློག་
ཕྱིར། ངས་ཁྱིམ་བདག་གི་དད་གུས་ཉམས་དམས་པར་ཅི་ནས་ཀྱང་བྱེད་དགོས་སྙམ། ལྷ་མོས་
ཁྱིམ་བདག་ལ་སྐུལ་མ་གཏོང་རྒྱུའི་འདུན་པ་ཤིན་ཏུ་ཆེ་ནའང༌། ཁྱིམ་བདག་གི་མངའ་ཐང་ལོངས་
སྤྱོད་དར་ཞིང་རྒྱས་པའི་དུས་སུ་ཚིག་གཅིག་ཀྱང་སྨྲ་མ་ཕོད། ཡང་ཁོ་མོའི་སེམས་ནང༌། ད་གཟོད་
ཁྱིམ་བདག་རྒུད་དེ་དབུལ་ཕོངས་སུ་གྱུར་པས། ཁོ་མོས་བསྐུལ་ན་སེམས་གཏོད་རྒྱུར་དོགས་པ་
མེད་སྙམ་སྟེ། མཚན་མོ་དེར་ཁྱིམ་བདག་གི་གཟིམ་ཆུང་ནང་བྱོན་ནས་ནམ་མཁར་ལུས་འགྲོང་པོར་
གནས་པ་ན། ཁྱིམ་བདག་གིས་མཐོང་སྟེ། སུ་ཡིན་ཞེས་དྲིས་པར། ལྷ་མོས། བདག་ནི་ཁྱོད་ཀྱི་རྒྱལ་
སྒོ་བཞི་པའི་ཐོག་ཏུ་གནས་པའི་གཏེར་བདག་ལྷ་མོ་ཡིན། ད་ཐེངས་ཁྱོད་ལ་ཁ་ཏ་བྱེད་དུ་འོངས།
ཞེས་སྨྲས། ཁྱིམ་བདག་གིས། གཏམ་སྨྲ་བ་གང་འདོད་རུང་སྨྲ་བར་འཚལ་ཞེས་ལན་བཏབ།
མ་འོངས་པར་བསམ་ཞིབ་ཅི་ཡང་མ་བྱས་པར། གཏེར་བདག་ལྷ་མོ་ན་རེ། ཁྱོད་ཀྱིས་དགེ་
སྦྱོང་གོའུ་ཏ་མའི་ཆོས་ཀྱི་དོན་དུ་རང་གི་ལོངས་སྤྱོད་ཕངས་པ་མེད་པར་བཏང༌། ད་ཆ་ཁྱོད་ཀྱི་
ལོངས་སྤྱོད་ཟད་དེ་དབུལ་པོར་གྱུར་ཡང༌། ད་དུང་རྒྱུ་ནོར་ཆུད་ཟོས་སུ་གཏོང་གི་འདུག །ཅི་སྟེ་མུ་
མཐུད་དེ་ལྟར་བགྱིས་ན། ཉིན་ཤས་ལས་མ་འགོར་བར་ཁྱོད་ལ་ཐ་ན་ཟས་གོས་ཀྱང་མི་འབྱེད། དགེ་
སྦྱོང་གོའུ་ཏ་མ་ཁྱོད་ལ་ཕན་ཐོགས་ཅི་གདའ། དེང་ནས་ཕངས་མེད་དུ་སྦྱིན་པ་སྤངས་ནས། རང་གི་
ཚོང་ལ་དོ་སྣང་བྱས་ཏེ་རྒྱུ་ནོར་འཕེལ་རྒྱས་ཐོངས། ཞེས་སྨྲས། དེ་ལ་མགོན་མེད་ཟས་སྦྱིན་གྱིས།
འདི་ཀོ་ཁྱོད་ཀྱི་བསླབ་བྱ་ཨེ་རེད་ཟེར་ལྷ་མོ་གནས་ལས་མཐར་སྤྱུགས། ཡང་ཁྱོད་འདྲ་བ་སྟོང་ཚོ་
བརྒྱ་ཕྲག་གིས་བདག་གི་བློ་རྩེ་འགུལ་མི་ཐུབ། ཁྱོད་ཀྱིས་བདག་ལ་དེ་ལྟར་སྐུལ་དབང་ཅང་མེད་
རུང་རང་དགར་སྨྲས་ཙ་ན། བདག་གི་ཁྱིམ་དུ་གནས་པ་དོན་མེད། ད་ལྟ་ཉིད་དུ་ཁྱིམ་ལས་ཐོན་ཞེས་
ཁྲོ་བཞིན་དུ་སྨྲས་སོ། །ལྷ་མོ་དེས་ཁོ་བོའི་གཏམ་ཐོས་འཕྲལ་བཟོད་མ་ཐུབ་པར་རང་གི་བུ་ཕྲུག་ཁྲིད་
དེ་སོང་ངོ་། །མགོན་མེད་ཟས་སྦྱིན་ནི་རྒྱུན་ཞུགས་ཐོབ་ཅིང་དད་དམ་གཡོ་བ་མེད་པའི་བཅོམ་ལྡན་
འདས་ཀྱི་སློབ་མ་ཞིག་གོ།
ལྷ་མོ་དེ་མགོན་མེད་ཟས་སྦྱིན་གྱི་ཁྱིམ་ནས་ཐོན་རྗེས་གང་དུའང་གནས་ཁང་མ་རྙེད། དེ་ནས་
ཁོ་མོས། བདག་གིས་མགོན་མེད་ཟས་སྦྱིན་ལ་དགོངས་སུ་གསོལ་ནས་མུ་མཐུད་ཁོ་པའི་ཁྱིམ་དུ་
གནས་བཅའ་རྒྱུར་གནང་བ་འཐོབ་ཐབས་བྱས་ན་ལེགས་སྙམ་སྟེ། གྲོང་གི་ལྷ་སྲུང་ཞིག་གི་མདུན་དུ་
བཅར་ནས་རང་གི་ཉེས་པ་མཐོལ་ལོ་བཤགས་རྗེས། ལྷ་མོས། མགོན་མེད་ཟས་སྦྱིན་ལ་དགོངས་
སེལ་ཞུས་ཏེ་བདག་མུ་མཐུད་ཁོ་པའི་ཁྱིམ་དུ་འདུག་པ་ལ་གནང་བ་སྩོལ་དུ་ལྷ་སྲུང་ཁྱེད་ཀྱིས་ཞུ་ངོ་
གནང་རོགས་ཞེས་ཞུ་འབོད་བྱས། འོན་ཏེ་ལྷ་སྲུང་ན་རེ། ཁྱོད་ཀྱིས་རང་ལ་འགན་མེད་པ་འདི་ལྟར་
སྨྲས་ན། བདག་ཁྱོད་དང་ལྷན་དུ་མགོན་མེད་ཟས་སྦྱིན་གྱི་ཁྱིམ་དུ་མི་འགྲོ་ཁོ་ཐག་ཡིན། ཞེས་སྨྲས་
ཏེ་ལྷ་མོའི་རེ་བ་ཁས་མ་བླངས། དེ་ནས་ལྷ་མོས་རྒྱལ་ཆེན་རིགས་བཞིའི་དྲུང་དུ་བསྐྱོད་པས་ཁོང་
ཚོས་ཀྱང་ཁ་ཡ་མ་བྱས། ཡང་ལྷའི་དབང་པོ་བརྒྱ་བྱིན་གྱི་གམ་དུ་བཅར་ནས་རང་གི་གནས་ཚུལ་
དྲང་པོར་བཤད་རྗེས། གཙོ་བོ་མཆོག །བདག་སྐྱབས་མེད་མགོན་མེད་དུ་གྱུར་ཏེ་འདུག་གནས་མི་
རྙེད་སྟབས་ཕྲུ་གུ་ཁྲིད་དེ་གང་སར་མི་མྱུལ་ཀ་མེད་དུ་གྱུར། དེའི་ཕྱིར་བདག་ལ་སྔོན་གྱི་སྦྱིན་བདག་
གི་ཁྱིམ་དུ་འདུག་གནས་འཐོབ་རྒྱུར་ཅིས་ཀྱང་མགོ་འདྲེན་གནང་དུ་སྙིང་ནས་འོ་དོད་བོས། བརྒྱ་
བྱིན་ན་རེ། ངས་ཁྱོད་ཀྱི་ངོ་ཆེན་གྱི་ཚུལ་དུ་མགོན་མེད་ཟས་སྦྱིན་ལ་ཞུ་འབོད་བྱས་ན་མི་འོང༌། འོན་
ཏེ་ཁྱོད་ལ་ཐབས་ལམ་ཞིག་བསྟན་ནོ། །ཞེས་ལན་བཏབ། བཀའ་དྲིན་ཆེ། ཐབས་གང་ལགས་སམ་
ཞེས་དྲིས་པར།
བརྒྱ་བྱིན་གྱིས། ལྷ་མོ་ཁྱོད་མགོན་མེད་ཟས་སྦྱིན་གྱི་གཞིས་གཉེར་གྱི་ཆས་སུ་བརྫུས་
ཏེ༑ སྔོན་གྱི་ཁྱིམ་བདག་གི་རྒྱུ་ནོར་རྣམས་ལོ་མ་ཞིག་གི་སྟེང་དུ་ཐོ་འཁོད། ཚོང་པས་གཡར་ཏེ་ཆུ་
ཀླུང་གིས་ཁྱེར་བའི་དངུལ་སྲང་ཐེར་འབུམ་སོ་བརྒྱད་རང་གི་རྫུ་འཕྲུལ་གྱི་སྟོབས་ལས་སྔར་སོར་
ཆུད་ཐབས་བྱས་ཏེ་བང་མཛོད་ནང་བླུགས། དེ་ནས་རང་གི་ཉེས་པ་རྣམས་མཐོལ་ལོ་བཤགས་ཏེ་
དགོངས་སུ་གསོལ། ཞེས་སྨྲས། ལྷ་མོས། ལེགས་སོ་ཞེས། དེ་དེ་བཞིན་དུ་བགྱིས་ཏེ། ཁྱིམ་བདག་
གི་གཟིམ་ཆུང་ནང་བསྐྱོད་ནས་བར་སྣང་དུ་རབ་མཛེས་ལུས་ལས་རྫུ་འཕྲུལ་གྱི་སྟོབས་ཀྱིས་འོད་
ཟེར་སྤྲོས་ཏེ་འགྲོང་པོར་གནས་པས། ཁྱིམ་བདག་གིས་མཐོང་ནས། སུ་ཡིན་ཞེས་དྲིས་པ་ན། སྔོན་
ཆད་ཁྱེད་ཀྱི་ཕོ་བྲང་གི་རྒྱལ་སྒོ་བཞི་པའི་ཐོག་གནས་པའི་ལྷ་མོ་ལོང་བ་གླེན་མ་དེ་ཡིན། དེའི་ཚེ་
དེའི་དུས་སུ་བདག་ཡོངས་སུ་རྨོངས་ནས་ཁྱེད་ལ་ངན་སྐུལ་བྱེད་པར་ཐལ་བས་དགོངས་པ་དྭངས་
བར་མཛོད། ད་ཐེངས་ལྷའི་དབང་པོ་བརྒྱ་བྱིན་གྱིས་བཀའ་ལྟར། བདག་གིས་དངུལ་སྲང་ཐེར་འབུམ་
སོ་བརྒྱད་སྔར་སོར་ཆུད་པ་བྱས་ཏེ། ཁྱེད་ཀྱི་བང་མཛོད་ནང་བསྐངས་ནས་ད་གཟོད་ཉེས་པ་མཐོལ་
ལོ་བཤག་ཏུ་འོངས། བདག་ལ་འདུག་གནས་གང་དུའང་མི་རྙེད་པས། ངལ་དུབ་ཀྱིས་མནར་ནས་སྐྱི་
གཡའ་བར་གྱུར། ཞེས་ལན་བཏབ། མགོན་མེད་ཟས་སྦྱིན་གྱིས་ཡུད་ཙམ་མནོ་བསམ་བགྱིས་ཏེ། ལྷ་
བཅོམ་མོ་འདིས་འགྱོད་སེམས་དང་བཅས་བདག་ལ་ཉེས་པ་མཐོལ་བཤགས་བྱེད་ཅིང་འདུག་པས།
ལྡན་འདས་ཀྱི་དྲུང་དུ་འཁྲིད་དོ་སྙམ། དེ་ལྟར་ཁྲིད་ནས་ཁོ་མོས་ཉེས་པ་ཇི་བྱས་བཅོམ་ལྡན་འདས་
ལ་ཞུ་རུ་བཅུག །ལྷ་མོས་བཅོམ་ལྡན་འདས་ཀྱི་ཞབས་སྤྱི་བོར་བླངས་ཏེ། སྟོན་པ་མཆོག །བདག་
གིས་མི་ཤེས་པའི་དབང་གིས་ཁྱེད་ཀྱི་སློབ་མར་ངན་སྐུལ་བགྱིས་པ་མཐོལ་ལོ་བཤགས་ཞེས།
བཅོམ་ལྡན་འདས་དང་ཁྱིམ་བདག་གཉིས་ཀར་དགོངས་སེལ་ཞུས་སོ།།
དེ་རྗེས་བཅོམ་ལྡན་འདས་ཀྱིས་ལས་དགེ་སྡིག་གི་འབྲས་བུ་སྨིན་ཚུལ་ལ་དགོངས་ནས་འདི་
སྐད་ཅེས་བཀའ་བསྩལ། སྐྱེ་བ་འདི་ལ་ཁྱིམ་བདག་(བཟང་པོ་) དང་སྡིག་ཏོ་ཅན་སུ་རུང་། རང་གི་
མི་དགེ་བའི་ལས་ཀྱི་འབྲས་བུ་མ་སྨིན་བར་བདེ་བ་མཐོང་ཞིང༌། འོན་ཏེ་ནམ་ཞིག་ལས་དེ་སྨིན་པ་
ན༑ སྡུག་བསྔལ་འབའ་ཞིག་མཐོང་བར་འགྱུར་རོ། །དེ་བཞིན་རང་གི་དགེ་བའི་ལས་ཀྱི་འབྲས་བུ་མ་
སྨིན་བར་སྡུག་བསྔལ་མཐོང་ཞིང༌། འོན་ཏེ་ནམ་ཞིག་ལས་དེ་སྨིན་པ་ན། བདེ་བ་འབའ་ཞིག་མཐོང་
བར་འགྱུར་རོ། །ཞེས་ཁྱིམ་བདག་དང་ལྷ་མོ་གཉིས་ཀར་གདམས་སོ།།
བསྟན་དོན། སྡིག་ཏོ་ཅན་གྱིས་ཐ་ན་སྡིག་པའང་བཟང་པོར་མཐོང་། ནམ་ཞིག་སྡིག་པའི་ལས་
དེ་སྨིན་པ་ན། སྡིག་ཅན་གྱིས་སྡིག་པ་སྡིག་པར་ཤེས་པར་འགྱུར་རོ༎
བསྟན་དོན། སྐྱེ་བོས་དགེ་བའི་ལས་བྱེད་ཅིང༌། ཐོག་མར་དགེ་བའི་ལས་དེ་མི་སྡུག་པར་
མཐོང་སྲིད་ནའང་། དགེ་བའི་ལས་དེ་སྨིན་པ་ན། དགེ་བའི་ལས་དེ་ངོ་ཐོག་ཏུ་དགེ་བའམ་བཟང་པོར་
མཐོང་བར་འགྱུར་རོ༎
འགྲེལ་པ། ཚིགས་སུ་བཅད་པ་འདི་གཉིས་ནི་ཁྱིམ་བདག་མགོན་མེད་ཟས་སྦྱིན་དང་འབྲེལ་
ཏེ་སྟོན་པས་བཀའ་བསྩལ། མགོན་མེད་ཟས་སྦྱིན་ནི་འབྱོར་བ་ཤིན་ཏུ་ཆེ་བའི་བཅོམ་ལྡན་འདས་ཀྱི་
ཁྱིམ་པ་རྗེས་འཇུག་པ་དང་འཚོ་བའི་ཡོ་བྱད་སྦྱོར་མཁན་ཞིག་ཀྱང་ཡིན། མིང་གི་དོན་ཡང་སྐྱབས་
མེད་མགོན་མེད་དག་ལ་ཟས་སོགས་སྦྱིན་པོར་འཇུག །དངོས་མིང་ལ་སུདཏྟ་(Sudatta) ཞེས་
བྱ་ཞིང༌། གཏོང་ཕོད་ཤིན་ཏུ་ཆེ་བས་མགོན་མེད་ཟས་སྦྱིན་ཅེས་བོས། སྐྱེ་ཡུལ་ནི་མཉན་ཡོད་ལའོ།།
སྐྱེ་བོ་སྡིག་ཏོ་ཅན་ཡིན་རུང་རང་གི་སྔོན་གྱི་དགེ་བའི་ལས་ཀྱི་འབྲས་བུར་ལོངས་སྤྱོད་ཕུན་
སུམ་ཚོགས་པའི་མི་ཚེ་སྐྱེལ་བ་སྲིད་པ་ནི། སྔོན་གྱི་དགེ་བའི་ལས་ཀྱི་སྟོབས་ཀྱིས་ད་ལྟའི་མི་དགེ
བའི་ལས་ཟིལ་གྱིས་མནན་པས། རྒྱུ་འབྲས་ཀྱི་རིམ་པ་འཆོལ་བའམ་དྲང་བདེན་མེད་པར་སྙམ་པའི་
བློའི་འཆར་སྒོ་འཇིག་རྟེན་ན་ཁྱབ་ཆེའོ། །བསླུ་བ་མེད་པའི་ལས་འབྲས་ཀྱི་རྣམ་གཞག་ལྟར་ན། ནམ་
ཞིག་སྐྱེ་བོ་དེའི་མི་དགེ་བའི་ལས་སྨིན་པ་ན། རང་གི་གདུག་སྤྱོད་ཀྱི་འབྲས་བུ་ངན་པ་མཐོང་བར་
འགྱུར་རོ༎
དེ་ལས་ལྡོག་སྟེ། མཐོང་ཆོས་སུ་དགེ་སེམས་ཆེ་བའི་སྐྱེ་བོར་རང་གི་སྔོན་མའི་ལས་ངན་
གྱི་སྟོབས་ལས་འཕྲལ་དུ་རྐྱེན་ངན་འབྱུང་བ་མང་ངོ༌། །འོན་ཏེ་སྐྱེ་བོ་དེས་ད་ལྟའི་དགེ་བའི་ལས་ཀྱི་
འབྲས་བུ་ཆུད་མི་འཛའ་བར་ནམ་ཞིག་སྨིན་ངེས་ཤིང་སྨིན་པ་ན། རང་ལ་བདེ་བ་གྱ་ནོམ་པ་འའབྱུང་
བའི་ཚུལ་ལེགས་པར་ཤེས་སོ། །སྐབས་ཤིག་ལ་སྡིག་ཏོ་ཅན་རྣམས་དར་བ་དང་བཟང་པོ་རྣམས་
རྒུད་པའི་མཐོང་ཆོས་ཀྱི་གནས་ཚུལ་འདི་ཉིད་ལས་འབྲས་དང་སྐྱེ་བ་སྔ་ཕྱི་ལ་ཡིད་ཆེས་པའི་ཡིད་
ཆེས་ཀྱི་རྒྱབ་རྟེན་ནམ་སྒྲུབ་བྱེད་ཡང་དག་ཅིག་ཡིན་ནོ།།
སྡིག་པ་ཟོལ་འཇོག་བྱེད་མི་ཉན།
༩ (༥) དགེ་འདུན་བག་མེད་པ་ཞིག་གི་སྒྲུང་།
སངས་རྒྱས་བཅོམ་ལྡན་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། དགོན་པའི་ཤིང་ཆས་
སོགས་ཀྱི་སྤྱི་རྫས་བག་མེད་དུ་སྤྱོད་པའམ་དམ་དོན་མི་བྱེད་མཁན་གྱི་དགེ་འདུན་ཞིག་ལ་ཚིགས་
སུ་བཅད་པ་འདི་གསུངས་སོ།།
བདག་ལ་དེ་ཡིས་ཅི་གནོད་ཅེས། །སྡིག་པ་ལ་ནི་བརྙས་མི་བྱ།
ཆུ་ཡི་ཐིགས་པ་བབས་པ་ཡིས། །ཆུ་བུམ་ཉིད་ཀྱང་གང་བར་འགྱུར༎
ཅུང་ཟད་ཅུང་ཟད་བསགས་པ་ཡིས། །བླུན་པོ་སྡིག་པས་གང་བར་འགྱུར།།
གླེང་གཞི། དགེ་འདུན་འདིས་མལ་ཁྲི་དང་ཨོང་སྟེགས་སོགས་དགོན་པའི་སྤྱི་རྫས་བེད་སྤྱོད་ཟིན་
པའི་རྗེས་ཕྱིར་ཆར་པ་དང༌། ཉི་འོད། གྲོག་མ་དཀར་པོ་སོགས་ཀྱིས་གནོད་ཚུགས་སར་སྣང་མེད་
དུ་སྐྱུར་འཇོག་བྱེད་ཀྱི་ཡོད། བག་མེད་པའི་སྤྱོད་ཚུལ་དེ་ལྟར་སོང་། དགེ་འདུན་གཞན་གྱིས་ཁོ་པར་
བཀའ་བཀྱོན་བཏང་ན། ཆག་སྐྱོན་ཕྲན་བུ་ཤོར་རུང་བདག་ལ་གཏོར་བཤིག་གཏོང་རྒྱུའི་ཀུན་སློང་
མེད་ཅེས་ཁ་ལན་བསློགས་ཏེ། མུ་མཐུད་ངན་ཤེད་སྒལ་རལ་བྱས་ནས་བསྡད། ཚུལ་དེ་བཅོམ་ལྡན་
འདས་ཀྱིས་གཟིགས་པ་ན། དགེ་འདུན་དེ་གང་གི་སྐུ་མདུན་དུ་བོས་ནས། དགེ་སྦྱོང༌། ཁྱོད་ཀྱིས་
འདི་ལྟར་ཅིས་ཀྱང་བྱ་མི་རུང་། སྡིག་པ་ཟོལ་འཇོག་ནམ་ཡང་བྱེད་མི་ཉན། དེ་ཇི་ཙམ་ཆུང་རུང་།
བསྟུད་མར་བརྩམས་ན་རིམ་གྱིས་ཆེན་པོར་འཕེལ་བར་འགྱུར་རོ། །ཞེས་བཀའ་བསྩལ་ཏོ།།
བསྟན་དོན། ལ་ལས་སྡིག་པ་ཕྲ་མོ་བྱས་པ་རྒྱ་ཡན་དུ་གཏོང་རིགས་པར་བསམས་ཏེ། ཚུལ་
མིན་གྱི་བྱ་སྤྱོད་ཅི་བྱས་ཀྱང་དེ་ལས་འབྱོལ་ནུས་པར་ལྟ་བའི་བློའི་འཁྱེར་སོ་ལྡན། དེ་དག་ན་རེ།
རང་གིས་ཇི་ལྟར་འདོད་འདོད་ལྟར་སྤྱོད་པའི་སྒོར་ཞུགས་ནའང༌། བདག་ལ་འབྲས་བུ་ངན་པ་ནམ་
ཡང་མི་འཕྲད་ཅེས་ཟེར། འོན་ཏེ་སྡིག་པ་ཕྲ་མོ་ཙམ་བསྟུད་དེ་གསོག་པ་ནི་ཆུ་ཐིགས་བསགས་པས་
རྒྱ་མཚོ་བཞིན་འཕེལ་ཏེ། ནམ་ཞིག་སྟོབས་ཤིན་ཏུ་ཆེ་བར་གྱུར་ནས་འབྲས་བུ་བཟོད་གླགས་མེད་
པ་འབྱུང་ངོ་།།
འགྲེལ་པ། ཚིགས་སུ་བཅད་པ་འདི་ཡང་བཅོམ་ལྡན་འདས་ཀྱིས་དགོན་པའི་སྤྱི་རྫས་སམ་
དགེ་འདུན་གྱི་འཚོ་བའི་ཡོ་བྱད་ལོག་པར་སྤྱོད་མཁན་གྱི་དགེ་འདུན་ཞིག་ལ་གསུངས་ཤིང༌། སྲོལ་
རྒྱུན་དུ་དགེ་འདུན་གྱི་འཚོ་བའི་ཡོ་བྱད་ལ་རྒྱས་སྤྲོས་མེད། དེ་ཡང་དགེ་འདུན་པ་ཞིག་ལ་སྤྱིར་འཚོ་
བའི་ཡོ་བྱད་བཞི་སྟེ། ཆོས་གོས་དང་། ཟས། གནས་མལ། སྨན་བཅས་སོ། །བཅོམ་ལྡན་འདས་
ཀྱིས་དགེ་འདུན་པ་ཞིག་དང་ནམ་འཕྲད་ཀྱང༌། ཁྱེད་བདེ་པོ་ཡིན་ནམ། བསོད་སྙོམས་ཇི་ལྟར་བྱུང་
ངམ། ཞེས་འདྲི་སྲོལ་གདའ། དེ་ཡང་བློ་སེམས་འགུལ་བའི་རྫི་བོ་ཞིག་གི་སྒྲུང་ལས། ཉིན་ཞིག་རྫི་
བོ་དེ་རང་གི་གླང་བརླག་པ་གང་སར་འཚོལ་དུ་བསྐྱོད་པས་གུང་ཚིགས་ཟ་ཁོམ་མ་བྱུང༌། ཕྱིར་ལོག་
པའི་ཚེ་བཀྲེས་སྐོམ་གྱིས་མནར་བ་དང་ལུས་ངལ་དུབ་ཀྱི་གནས་སུ་གྱར་མོད་ཀྱི། ད་དུང་བཅོམ་
ལྡན་འདས་ཀྱི་དྲུང་དུ་ཆོས་ཉན་པར་བཅར། སྟོན་པས་རྫི་བོ་དེར་ཉིན་གང་ཟས་ཟ་ལོང་མ་བྱུང་བ་
དང༌། ལྟོགས་སྐོམ་མ་སེལ་སྔོན་དུ་ཆོས་བཤད་ན་ཁོ་པར་མི་ཕན་པ་མཁྱེན་ནས་སྔོན་ལ་ཁོ་པར་
ཟས་ཤིག་སྦྱིན་ཞེས་བཀའ་མངགས་གནང༌།
བཅོམ་ལྡན་འདས་ཀྱིས་ཟང་ཟིང་གི་འབྱོར་པའི་འཕེལ་རྒྱས་ལ་གཙོ་བོར་མ་དམིགས་ཀྱང་
དེ་ལ་ཁྱད་གསོད་མ་མཛད་ཅིང་མཐའ་གཅིག་ཏུ་དགོས་མེད་དུའང་མ་གཟིགས། ཁོང་ནི་ལོངས་
སྤྱོད་དང་སྤྱི་ཚོགས་ཀྱི་བདེ་དོན་ལ་ཉེ་བར་མཁོ་བའི་མཐུན་རྐྱེན་ཐད་འཛེམ་ཟོན་མེད་པར་བཀའ་
གནང་མཁན་ཞིག་ཡིན། ཉམ་ཐག་ནི་ནག་ཉེས་ཀྱི་ལྷན་ཅིག་བྱེད་རྐྱེན་ཡིན་པ་དོན་ལ་གནས། སྤྱིར་
འཚོ་བའི་ཡོ་བྱད་བཞིས་འཕོངས་པ་དང་སྒོས་སུ་ཉིན་རེའི་ལྟོ་གོས་ཕྱིད་ཙམ་ཡང་མེད་ན། མིའི་
སེམས་ཞི་བར་གནས་ཐབས་བྲལ་བས། ཀུན་སྤྱོད་ཐད་བསམ་བློ་མི་གཏོང་ལ་གཏོང་ཡང་མི་ཐུབ་
ཅིང་། ཡང་དག་པར་འཚོ་བའི་བསམ་པའང་མི་འོང་ངོ་། །གཞན་ཡང༌། ལྟོ་གོས་སོགས་ཕྱིད་ཙམ་
ཡང་མེད་ན་དེའི་ཕྱིར་ཉེན་ཁར་མི་འཛེམས་པར་ལོག་པའི་ལམ་དུ་འཇུག་ཅིང༌། དཔལ་འབྱོར་གྱི་
རྒྱབ་རྟེན་མེད་སྟབས་མ་བྱིན་པར་ལེན་པ་སོགས་ཀྱི་ནག་ཉེས་གསོག་པ་ཡོང་གི་ཡོད། (བྲམ་ཟེ་)
ཀཱུཏདནཏསཱུཏྟ་ལ་གསུངས་པའི་མདོ་ལས། རྒྱལ་ཁབ་ཅིག་གི་སྤྱི་ཚོགས་དང་དཔལ་འབྱོར་གྱི་
གནས་སྟངས་གཟེངས་སུ་ཐོན་པ་ལ་ཞིང་པ་དང་ཚོང་པ་རྣམས་ལ་ཞིང་ལས་དང་ཚོང་ལས་གཉེར་
རྒྱུར་དགོས་ངེས་ཀྱི་མཐུན་རྐྱེན་སྦྱར་བ་དང༌། ལས་མིར་འོས་འཚམ་གྱི་གླ་ཕོགས་སྤྲད་ན། དཔལ་
འབྱོར་གྱི་ཆ་ནས་འཚོ་བའི་ཆ་རྐྱེན་འདང་ངེས་ཐོབ་སྟེ། ཁྲིམས་འགལ་ཉུང་དུ་སོང་ནས་ཞི་བདེ་དང་
མཛའ་མཐུན་གྱིས་ཁྱབ་བོ། །ཞེས་གསུངས།
གཞན་ཡང་། བཅོམ་ལྡན་འདས་ཀྱིས་ཁྱིམ་བདག་མགོན་མེད་ཟས་སྦྱིན་ལ་ཁྱིམ་པ་རྣམས་
ཀྱིས་ཅིས་ཀྱང་མྱོང་དགོས་པའི་བདེ་བ་རིགས་བཞི་བཀའ་བསྩལ། དང་པོ། བདག་དབང་ངམ་
དཔལ་འབྱོར་ཉེན་སྲུང་ལ་ཡིད་ཚིམས་ན། རང་གི་འབད་བརྩོན་ལ་བརྟེན་ནས་ཁྲིམས་མཐུན་གྱིས་
སྒོ་གང་ས་ནས་དཔལ་འབྱོར་གསོག་སྒྲུབ་བྱེད་ཐུབ། གཉིས་པ། ཁྲིམས་མཐུན་གྱི་ལོངས་སུ་སྤྱོད་
སྒོ་དང་རྒྱུ་ནོར་ལས་ཐོབ་པའི་བདེ་བ། གསུམ་པ། བུ་ལོན་དག་པའི་བདེ་བ་སྟེ། བདག་གིས་སུ་
ལའང་བུ་ལོན་ཟུག་མེད་སྙམ་པ་ལས་བྱུང་བའི་དགའ་བདེ། བཞི་པ། ཉེས་སྐྱོན་བྲལ་བའི་བདེ་བ་
སྟེ༑ བདག་གི་ལུས་ངག་ཡིད་གསུམ་གྱི་ཀུན་སྤྱོད་གཙང་བས་ལན་ཁག་མེད་དོ་སྙམ་པ་ལས་བྱུང་
བའི་བདེ་བ་བཅས་སོ། །གདམས་ངག་འདི་དག་ནང༌། ཁྱིམ་པ་རྣམས་སྤྱི་ཚོགས་ཧྲིལ་པོའི་ཁོངས་
མི་ཞིག་ཡིན་པའི་ཆ་ནས་རང་གི་འཚོ་ཐབས་ལ་འབད་དེ་དཔལ་འབྱོར་དང་སྤྱི་ཚོགས་ཀྱི་བདེ་
འཇགས་སྐྱོང་དགོས་ཤིང༌། དེ་མིན་རང་ཉིད་རང་དང་གཞན་གྱི་ཁུར་པོར་འགྱུར་རོ། །དུས་མཚུངས་
ལོག་པའམ་དྲང་བདེན་མིན་པའི་འཚོ་བའི་ལམ་དུ་འཇུག་པར་མི་ཉན། ལམ་དེའང་གཞན་གཅེས་
འཛིན་དང༌། གཏོང་སེམས། སྒྲིག་རང་སྡོམ། ཚོད་ཟིན་པོ། བཟོད་པ། འདོད་ཆགས་མེད་པ། སྒོམ་
སོགས་དང་མ་བྲལ་བ་ཞིག་དགོས་སོ།།
བཅོམ་ལྡན་འདས་ཀྱིས་ཁྱིམ་པ་དང་རབ་བྱུང་གཉིས་ཀས་ཡང་དག་པའི་འཚོ་བ་ལ་འཇུག་
དགོས་པར་གདམས་ཤིང༌། རབ་བྱུང་གི་མི་ཚེ་ནི་ནག་ནོག་གི་དྲི་མས་མ་གོས་ཤིང་གཡོ་ཟོལ་མེད་
པ་ཞིག་ཅིས་ཀྱང་དགོས་ཞེས་ཞིབ་པར་ནན་གྱིས་འདི་སྐད་ཅེས་བཀའ་བསྩལ། དགེ་འདུན་དག །
གང་ལྟར་ཡང་ཟོག་རྫུ་ཅན་དང་། རང་ཤེད་ཚ་པོ། བབ་ཅོལ་སྨྲ་བ། གཡོ་སྒྱུ་ཆེ་བ། སེམས་ཚོར་སྐྱེན་
པོ༑ ཁེངས་དྲེགས་ཆེ་བ། སེམས་མ་དུལ་བའི་དགེ་འདུན་དག་ངའི་རྗེས་འཇུག་མིན་ནོ། །དེ་དག་
དམ་ཆོས་འདུལ་བའི་ཚུལ་ཁྲིམས་ལས་ཉམས་ཏེ་སླར་ཚུལ་ཁྲིམས་རྒྱུད་ལ་སྐྱེ་བ་དང་སྲུང་བ་ལ་མི་
འབད་དོ། །ཞེས་དང༌། དགེ་འདུན་དག །མི་ལུས་རིན་ཆེན་འདི་གཞན་གྱི་མགོ་སྐོར་བ་དང་ཇུས་
ངན་ཤོམ་པའི་དོན་དུ་འཚོ་བ་མིན་ལ། ཁེ་སང་དང་། ཕན་གྲོགས། གྲགས་པ་བཅས་འཐོབ་ཕྱིར་ཡང་
མིན་ཞིང༌། མུ་ཅོར་སྨྲ་བ་དང་གཞན་ཁྱད་དུ་གསོད་པའི་ཆེད་དུའང་མིན་ནོ། །དགེ་འདུན་དག །འོ་ན།
མི་ལུས་རིན་ཆེན་འདི་ཅིའི་སླད་དུ་འཚོ་འམ་ཞེ་ན། རྒྱུད་སྡོམ་པ་དང༌། སྒྲིབ་པ་སྤོང་བ། ཞི་བར་བྱེད་
པ༑ འགོག་པ་མངོན་དུ་བྱ་བའི་དོན་དུའོ། །ཞེས་བཀའ་བསྩལ་ཏོ།།
བསོད་ནམས་ཅུང་ཟད་ཅུང་ཟད་འཕེལ།
༩ (༦) བིལཱལཔཱདཀ་(Bilalapadaka) ཡི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། བིལཱལཔཱདཀ་ཞེས་བྱ་
བའི་ཕྱུག་བདག་ཅིག་ཡོད་པ་ལ་ཚིགས་སུ་བཅད་པ་འདི་གསུངས་སོ།།
བདག་ལ་དེ་ཡིས་ཅི་ཕན་ཅེས། །བསོད་ནམས་ལ་ནི་བརྙས་མི་བྱ།།
ཆུ་ཡི་ཐིགས་པ་འབབ་པ་ཡིས། །ཆུ་བུམ་ཉིད་ཀྱང་གང་བར་འགྱུར༎
ཅུང་ཟད་ཅུང་ཟད་བསགས་པ་ཡིས། །མཁས་པས་བསོད་ནམས་རྫོགས་པར་འགྱུར།།
གླེང་གཞི། སྔོན་སྐབས་ཤིག་ལ་གྲོང་ཁྱེར་མཉན་ཡོད་ཀྱི་མི་ཕོ་ཞིག་གིས་བཅོམ་ལྡན་འདས་ཀྱིས་
ཆོས་གསུངས་པ་ཐོས་ནས་དགའ་མགུ་ཡི་རངས་སྐྱེས་ཏེ། སངས་རྒྱས་ཀྱི་གདམས་ངག་རྣམས་
ཉམས་སུ་ལེན་རྒྱུར་སེམས་ཐག་ལིངས་ཀྱིས་བཅད། དེ་ཡང༌། རང་གིས་སྦྱིན་པའི་སྤྱོད་པ་ལ་འཇུག་
དགོས་པ་མ་ཚད་གཞན་ལའང་དེ་ལྟར་བསྐུལ་བ་ན། བསོད་ནམས་དཔག་ཏུ་མེད་པ་བསགས་ནས་
སྐྱེ་བ་ཕྱི་མར་རང་ལ་སློབ་མའི་ཚོགས་མང་དུ་འབྱུང་ངོ་ཞེས་གདམས་སོ། །དེའི་ཕྱིར་མི་ཕོ་དེས་ཕྱི་
ཉིན་རྒྱལ་བྱེད་ཚལ་གྱི་དགོན་ནས་བཅོམ་ལྡན་འཁོར་དང་བཅས་པ་ཁྱིམ་དུ་བསོད་སྙོམས་ལ་སྤྱན་
དྲངས། དེ་ནས་བཅོམ་ལྡན་འཁོར་དང་བཅས་པར་བསོད་སྙོམས་སུ་རང་རང་གི་འདོད་པ་ལྟར་ཞལ་
ཟས་ཕུལ་ན་བསོད་ནམས་ཆེ་བར་འགྱུར་རོ། །ཞེས་ཁྱིམ་ཚང་རེ་རེ་བཞིན་དུ་བསྐྱོད་དེ་བརྡ་སྤྲད།
ཕྱུག་བདག་བིལཱལཔཱདཀས་མི་ཕོ་དེ་ཁྱིམ་ནས་ཁྱིམ་བརྒྱུད་དེ་འགྲོ་བ་མཐོང་འཕྲལ་ཚུལ་དེ་ལ་ཡི་མ་
རངས་པར། ཨ་ཙི། མི་ཕོ་ཐ་ཤལ་འདིས་རང་ངོས་ནས་བསོད་སྙོམས་འབུལ་ཐུབ་ཚོད་ལྟར་དགེ་
འདུན་གདན་མ་དྲངས་པར། གཞན་ལ་སྐུལ་སློང་ཅིའི་ཕྱིར་བྱེད་དམ་ཞེས་ཁ་བཏང༌། དེ་ནས་མི་ཕོ་
དེར་ལྷུང་བཟེད་ཚུར་འཁྱེར་ཤོག་ཅེས་བོས་པ་དང༌། ལྷུང་བཟེད་ནང་འབྲས་ཕྲན་ཙམ་དང༌། མར་
ཏིལ་འབྲུ་ཙམ། བུ་རམ་ཆུང་ཆུང་ཞིག་བཅས་བླུགས། མི་ཕོ་དེས་དེ་དག་གཞན་དང་མ་བསྲེས་པར་
ལོགས་སུ་ཁྱེར། འོན་ཏེ་བིལཱལཔཱདཀས་ཁོ་པས་ཕུལ་བའི་འབྲས་སོགས་ལོགས་སུ་ཁྱེར་དོན་ཅི
ཡིན་མི་ཤེས་པར། སེམས་ནང༌། བདག་འདྲ་བའི་ཕྱུག་བདག་ཅིག་གིས་བསོད་སྙོམས་ཏིལ་འབྲུ་
ཙམ་ལས་མ་ཕུལ་བ་གཞན་གྱིས་ཤེས་སུ་བཅུག་སྟེ། མི་ཕོ་དེས་བདག་ངོ་ཚ་རུ་འཇུག་པར་དོགས་
ཏེ༑གཡོག་པོ་ཞིག་ཆེད་དུ་རྩད་གཅོད་བྱེད་དུ་བཏང༌།
བསོད་སྙོམས་སྡུད་མཁན་དེས་ཕྱུག་བདག་ལ་བསོད་ནམས་མང་དུ་འཐོབ་ཕྱིར་ཁོ་པས་
ཕུལ་བ་རྣམས་འབྲས་དང༌། མར། བུ་རམ་གྱི་སྣོད་མང་པོའི་ནང་མཆོད་ཐིགས་ལྟར་བགོས་ཏེ་
བླུགས། གཡོག་པོས་རང་གིས་གང་མཐོང་བ་ཕྱུག་བདག་ལ་ཞུས་ཀྱང༌། བིལཱལཔཱདཀས་དེའི་དོན་
མ་རྟོགས་པར་བསོད་སྙོམས་སྡུད་མཁན་གྱི་ཀུན་སློང་ལ་ཡིད་གཉིས་སུ་གྱུར། དེར་བརྟེན་ཅི་སྟེ་མི་
ཕོ་དེས་བདག་གིས་བསོད་སྙོམས་ཏིལ་འབྲུ་ཙམ་ལས་མ་ཕུལ་བ་དམངས་ཁྲོད་དུ་ཁྲོམ་བསྒྲགས་
བྱས་ན། དེ་མུར་གསོད་རྒྱུའི་ཀུན་སློང་དང་བཅས་ལག་ཏུ་གྲི་ཆུང་ཞིག་ཐོགས་ཏེ་ཕྱི་ཉིན་བསོད་
སྙོམས་འབུལ་སའི་གནས་དེར་བསྐྱོད། འོན་ཏེ་མི་ཕོ་དེས་བཅོམ་ལྡན་འདས་ལ་འདི་སྐད་ཅེས་
གསོལ། སྟོན་པ་མཆོག །བསོད་སྙོམས་འདི་དག་ནི་ཀུན་གྱིས་དད་དམ་གཡོ་བ་མེད་པར་གཏོང་
ཕོད་ཆེན་པོས་རང་རང་གིས་ལྕོགས་ཚོད་ཕུལ་ཏེ་བསྡུས་པ་ལགས་ན། ཚང་མར་བསོད་ནམས་ཆ་
མཉམ་པ་འཐོབ་པར་ཤོག །ཅེས་སྨོན་ལམ་བཏབ། བིལཱ ལཔཱདཀས་དེ་ཐོས་པ་དང་རང་ཉིད་ནོར་བ་
ཤེས་ཏེ། ཡུད་ཙམ་བསམ་བློ་བཏང་རྗེས་ཅི་སྟེ་ངས་མི་ཕོ་དེར་དགོངས་སེལ་ཞུས་ནས་རང་སྐྱོན་
མཐོལ་བཤགས་མ་བྱས་ན། ཕྱིས་སུ་ངན་སོང་བཞི་པོ་གང་རུང་དུ་སྐྱེ་བར་འགྱུར་སྙམ། དེར་བརྟེན་
བིལཱལཔཱདཀ་ན་རེ། གྲོགས་པོ་ལགས། བདག་གིས་ཁྱེད་ལ་བསམ་ངན་བཅངས་ཏེ་ནོར་འཁྲུལ་
ཆེན་པོ་བགྱིས་པས། དགོངས་པ་དྭངས་བར་མཛོད་ཅེས་སྨྲས་ཏེ་མཐོལ་ལོ་བཤགས། ཕྱུག་བདག་
གིས་འགྱོད་སེམས་ཆེན་པོས་སྔར་བྱས་ལས་ངན་མཐོལ་བཤགས་བྱེད་པ་བཅོམ་ལྡན་འདས་ཀྱིས་
གསན་པ་དང༌། བཀའ་རྩད་གནང་སྟེ་འདི་སྐད་ཅེས་བཀའ་བསྩལ། རིགས་ཀྱི་བུ། ཁྱོད་ཀྱིས་བསོད་
ནམས་ཀྱི་ལས་ཅིས་ཀྱང་ཟོལ་འཇོག་བྱར་མི་རུང༌། དེ་ཅི་ཙམ་ཆུང་རུང་རྟག་ཏུ་བགྱིས་ན་ཆུང་ངུ་
ཆེན་པོར་འགྱུར་རོ། །ཞེས་གསུངས།
བསྟན་དོན། ལ་ལས་བསོད་ནམས་ཕྲན་བུ་བསགས་པ་བརྙས་པའམ་རྒྱ་ཡན་དུ་གཏོང་
རིགས་པར་བསམས་ཏེ། བསོད་ནམས་གསོག་པས་འབྲས་བུ་ཆེན་པོ་མི་སྟེར་རོ་སྙམ་དུ་འཛིན་པ་
ནི་ལྟ་ཚུལ་ལོག་པ་ཉིད་དུ་ཟད་དོ། །དཀར་པོ་དགེ་བའི་ལས་ཅུང་ཟད་ཅུང་ཟད་གསོག་དགོས་ཤིང༌།
དེ་ནི་ཆུ་ཐིགས་བསགས་པས་ཆུ་སྣོད་འགེང་པ་དང་གཉིས་སུ་མེད། ཅུང་ཟད་ཅུང་ཟད་བསགས་ཏེ་
འབྲས་བུ་སྨིན་པ་ལ་རྒྱུ་ཚོགས་ཤིང་དུས་ལ་བབས་པ་ན། གསོག་པ་པོ་ལ་གཏན་གྱི་བདེ་བ་འབྱུང་
བ་གདོན་མི་ཟའོ།
འགྲེལ་པ། ཚིགས་སུ་བཅད་པ་འདིའི་བསྟན་དོན་ནི། བསོད་ནམས་ཀྱི་ལས་ཇི་ཙམ་ཆུང་
རུང་དེ་ལ་བརྙས་པ་སྟེ་སྣང་ཆུང་ངམ་ཟོལ་འཇོག་མ་བྱས་པར་སྙུགས་བསྲིངས་ཏེ་བརྩོན་པ་བསྟེན་
དགོས། དེ་ཅིའི་ཕྱིར་ཞེ་ན། ལས་དེ་ལས་འབྲས་བུ་བདེ་བ་འབྱུང་བས། ཆེན་པོ་མིན་རུང་དེ་ལ་
འཇུག་པ་གནད་ཆེའོ།།
སྡིག་པ་དུག་ལྟར་སྤོངས།
༩ (༧) ནོར་ཆེན་ཚོང་པའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཚོང་པ་ཆེན་པོ་ཞིག་
ལ་ཚིགས་སུ་བཅད་པ་འདི་གསུངས་སོ།།
ནོར་ཆེན་ཚོང་པ་གྲོགས་ཉུང་བ། །འཇིགས་པའི་ལམ་ལས་བྱོལ་བ་དང༌།།
འཚོ་འདོད་རྣམས་ཀྱིས་དུག་སྤོང་བཞིན། །སྡིག་པ་རྣམས་ནི་ཡོངས་སུ་སྤོངས།།
གླེང་གཞི། ནོར་ཆེན་ཚོང་པ་ནི་གྲོང་ཁྱེར་མཉན་ཡོད་ཀྱི་ཚོང་པ་ཞིག་ཡིན། སྐབས་ཤིག་ལ་ཇག་
པ་ལྔ་བརྒྱས་ནོར་ཆེན་ཚོང་པའི་རྒྱུ་ནོར་འཕྲོག་བཅོམ་བྱ་རྒྱུའི་འཆར་གཞི་བཏིང་ཡང༌། གོ་སྐབས་
འཚམ་པོ་ཞིག་གཏན་ནས་མ་རྙེད། འོན་ཏེ་མི་རིང་བར་ནོར་ཆེན་ཚོང་པས་ཤིང་རྟ་འཁོར་ལོ་ལྔ་
བརྒྱའི་ནང་རིན་ཐང་ཆེ་བའི་ཚོང་ཟོག་བླུགས་ཏེ་ཕྱོགས་སུ་ཐོན་རྒྱུ་ཡིན་པ་ཇག་པ་རྣམས་ཀྱིས་ཐོས།
ནོར་ཆེན་གྱིས་རང་གི་ཚོང་ཟོག་ཉེན་སྐྱོབ་སླད་འགྲུལ་བཞུད་ལ་མོས་པའི་དགེ་འདུན་ལྔ་བརྒྱ་གདན་
དྲངས་ཏེ། ལམ་བར་དུ་དགེ་འདུན་རྣམས་ཀྱི་དགོས་མཁོ་བསྐངས་ནས་ཡིད་ཚིམ་པར་བྱའོ་ཞེས་
དམ་བཅས། དེ་ནས་ནོར་ཆེན་གྱིས་དགེ་འདུན་ལྔ་བརྒྱ་དང་ལྷན་དུ་དཔུང་བསྡེབས་ནས་འགྲུལ་
བཞུད་འགོ་བརྩམས། ཇག་པ་རྣམས་ཀྱིས་གནས་ཚུལ་ཐོས་འཕྲལ་སྔོན་དུ་བསྐྱོད་དེ་ནགས་གསེབ་
ཀྱི་ལམ་ཟུར་ཞིག་ཏུ་འཇབ་སྒུག་བྱས་ཏེ་བསྡད། འོན་ཀྱང་ནོར་ཆེན་གྱིས་ཇག་ཚོགས་བསྒུགས་
ནས་བསྡད་པའི་ནགས་ཀྱི་མཐའ་མཚམས་སུ་སྒར་བརྒྱབ་ནས་རེ་ཞིག་འགྲུལ་མཚམས་བཞག །
ཉིན་ཤས་ངལ་གསོས་རྗེས་མུ་མཐུད་འགྲུལ་བཞུད་བྱ་དགོས་སྙམ། ཇག་པས་གནས་ཚུལ་དེ་ཐོས་
པ་དང་འཕྲོག་བཅོམ་བྱ་རྒྱུའི་གྲ་སྒྲིག་ཨང་གསར་བྱས། དེའི་ཚེ་ནགས་ཁྲོད་དུ་ཇག་ཚོགས་ཡིབས་
ནས་བསྡད་པའི་གནས་ཚུལ་ཚོང་པ་ལ་འབྱོར་ཏེ་ཕྱིར་ཁྱིམ་དུ་ལོག་རྒྱུ་ཐག་བཅད། ཚོང་པ་ཕྱིར་
ལོག་ངེས་པ་ཇག་པས་ཤེས་ཏེ་ཁྱིམ་ཕྱོགས་ཀྱི་ལམ་དུ་བསྒུགས། ཚུལ་དེ་གྲོང་མི་འགས་མཐོང་
ནས་ཚོང་པ་ལ་ལན་སྤྲད་པས། ཉེན་ཡོལ་ཆེད་གནས་སྐབས་གྲོང་གསེབ་ནང་གནས་བཅའ་རྒྱུར་
ཐག་བཅད། ནོར་ཆེན་གྱིས་ཐག་གཅོད་ཅི་བྱས་དགེ་འདུན་རྣམས་ལ་སྨྲས་པས། དགེ་འདུན་རྣམས་
རང་རང་སོ་སོའི་གནས་སུ་གྲོང་ཁྱེར་མཉན་ཡོད་དུ་ཕྱིར་ལོག་གོ།
གྲོང་ཁྱེར་མཉན་ཡོད་དུ་འབྱོར་བ་དང༌། དགེ་འདུན་རྣམས་བཅོམ་ལྡན་འདས་ཀྱི་སྐུ་གམ་དུ་
བཅར་ཏེ། འགྲུལ་མཚམས་འཇོག་དགོས་ཁེལ་བའི་ཚུལ་སྙན་དུ་གསོལ། བཅོམ་ལྡན་འདས་ཀྱིས།
དགེ་འདུན་དག །ནོར་ཆེན་ཚོང་པས་འགྲུལ་བཞུད་ཆོམ་རྐུན་གྱི་ཉེན་ཁ་ལས་འགོག་པ་དང༌། གང་
དག་འཆི་མི་འདོད་པ་རྣམས་ཀྱིས་དུག་གམ་གནོད་འཚེ་ལས་རིང་དུ་གནས་སོ། །དེ་བཞིན་དུ་བློ་
གྲོས་ལྡན་པའི་དགེ་འདུན་པ་ཞིག་གིས། སྲིད་པ་གསུམ་ནི་ཉེན་ཚབས་ཤིན་ཏུ་ཆེ་བའི་འགྲུལ་བཞུད་
དང་འདྲ་བར་རྟོགས་ཏེ། སྡིག་པ་བྱེད་པ་ལས་རིང་དུ་གནས་པ་ལ་འབད་དོ། །ཞེས་གསུངས།
བསྟན་དོན། རྣམ་དཔྱོད་ཅན་གྱི་ཚོང་པ་ཕྱུག་པོ་ཞིག་གིས་ཚོང་ཟོག་འོར་འདྲེན་བྱེད་སྐབས་
བག་ཟོན་ཆེན་པོས་ཉེན་ཁ་ཆེ་བའི་ལམ་ལས་གཟུར་ཐབས་བྱེད་ཅིང་། བདེ་འཇགས་དམ་དོན་སླད་
འགྲུལ་རོགས་ཀྱི་དཔུང་ཆེན་པོ་མེད་ཚེ་ལྷག་པར་ཡིད་གཟབ་བགྱིད་དོ། །ཡང་རང་གི་སྲོག་ལ་ཤིན་
ཏུ་གཅེས་པའི་སྐྱེ་བོ་ཞིག་གིས་གཟབ་ནན་གྱིས་དུག་གམ་གནོད་འཚེ་ལས་གཡོལ་བ་བཞིན་དུ་
སྡིག་པ་ཡོངས་སུ་སྤོང་བར་བྱའོ།།
འགྲེལ་པ། པ་ལི་སྐད་དུ་སཏྠ་ཞེས་པ་ཚོང་པ་ལ་གོ་ཞིང༌། གནས་གང་སར་འགྲིམས་ནས་
ཚོང་རྒྱག་སྲོལ་གདའ། སྐབས་འགར་དཀའ་ཚེགས་དང་ཉེན་ཁ་ཤིན་ཏུ་ཆེ་བའི་འགྲུལ་བཞུད་བྱེད།
གནའ་བོའི་དུས་སུ་འགྲུལ་ཚོ་དེ་རིགས་ཀྱིས་ཚོང་ཟོག་ཤིང་རྟ་འཁོར་ལོའི་ནང་བརྫངས་ཏེ། གནས་
མང་པོ་འགྲིམ་དགོས་སྟབས་ཆོམ་རྐུན་གྱིས་འཕྲོག་བཅོམ་ཡང་ཡང་བྱེད། དེ་ལ་ཁ་གཏད་གཅོག་
ཕྱིར། ཆོམ་རྐུན་གྱི་ཉེན་ཁ་བཟློག་ཐུབ་ཚོད་ཀྱི་ཚོང་པ་མང་པོ་ཚོ་ཁག་ཚོ་ཁག་བགོས་ཏེ་འགྲོ་བ་
དང༌། སྲོལ་རྒྱུན་དུ་ཚོང་པ་ལ་རིགས་གཉིས་ཡོད་པ་ལས། དང་པོ། ཚོང་ཟོག་རང་ཉིད་ཀྱིས་འཁྱེར་
ཏེ་གཅིག་པུར་འགྲོ་བའི་སྐོར་ཚོང་པ་དང༌། གཉིས་པ། ཚོང་ཟོག་ཤིང་རྟ་འཁོར་ལོའི་ནང་བརྫངས་
ནས་ཚོ་ཁག་བྱས་ཏེ་འགྲོ་བའི་ཚོང་པའོ༎
བཅོམ་ལྡན་འདས་ཞལ་བཞུགས་པའི་དུས་སུ། ཤིང་རྟ་འཁོར་ལོ་སྤྱོད་པའི་འགྲུལ་ཚོ་རྣམས་
དཔལ་འབྱོར་གྱི་ཆ་ནས་གཟེངས་སུ་ཐོན་པར་བརྩི་ཞིང་། ཚིགས་བཅད་འདིའི་ནང་། ནོར་ཤིན་ཏུ་
ཆེ་བའི་ཚོང་པ་རྣམས་ཀྱི་གོམས་གཤིས་ནན་གྱིས་གླེང༌། ཅི་སྟེ་ཚོང་པ་ཆེ་གེ་མོ་ཞིག་སྟོབས་ཇི་
ཙམ་ཆེ་ནའང་འགྲུལ་ཚོ་ཆུང་ཆུང་ལས་མེད་ན། འཇིགས་སུ་རུང་བའི་ལམ་ལས་མ་གཡོལ་ཀ་མེད་
འགྱུར་ཞིང་། འཇིགས་སུ་རུང་བའི་ལམ་ཞེས་པ་ཆོམ་རྐུན་གནས་པའི་འགྲུལ་ལམ་ལའོ།།
སྒོ་གསུམ་གྱི་སྡིག་པའི་ལས་ནི་འདོད་ཆགས་དང༌། ཞེ་སྡང༌། གཏི་མུག་བཅས་ལས་རྩ་བ་
ཚུགས་ཤིང༌། དེ་དག་གིས་ཀུན་ནས་བསླངས་ཏེ་ལས་སུ་ཞུགས་ན་རང་གཞན་གཉིས་ཀར་སྡུག་
བསྔལ་སྦྱིན། སྡིག་པ་ནི་ཆོམ་རྐུན་དང་དུག་ལྟར་ཉེན་ཁ་ཤིན་ཏུ་ཆེའོ།།
ཀུན་སློང་ངན་པས་འབྲས་བུ་ངན།
༩ (༨) ཀུཀུཏམིཏྟའི་སྒྲུང་།
སངས་རྒྱས་བཅོམ་ལྡན་འདས་འོད་མའི་ཚལ་གྱི་དགོན་དུ་བཞུགས་པའི་ཚེ། རྔོན་པ་ཀུཀུཏམིཏྟ་དང་
ཁོ་པའི་ནང་མི་ལ་ཚིགས་སུ་བཅད་པ་འདི་གསུངས་སོ།།
ལག་པ་རྨ་དང་མི་ལྡན་ན། །དུག་ནི་ལག་པས་འཛིན་དུ་རུང༌།།
རྨ་མེད་པ་ལ་དུག་མི་འཇུག །མ་བྱས་པ་ལ་སྡིག་པ་མེད།།
གླེང་གཞི། སྔོན་རྒྱལ་པོའི་ཁབ་ཀྱི་ཕྱུག་བདག་ཅིག་ལ་ཆུང་ངུའི་དུས་ནས་རྒྱུན་ཞུགས་ཀྱི་འབྲས་བུ་
ཐོབ་པའི་བུ་མོ་ཞིག་ཡོད། ཉིན་ཞིག་རྔོན་པ་ཀུཀུཏམིཏྟ་གྲོང་ཁྱེར་ནང་ཤྭ་བའི་ཤ་འཚོང་བར་སླེབས་
སྐབས་བུ་མོས་མཐོང་སྟེ། དེ་མ་ཉིད་དུ་ཁོ་པར་སེམས་ཤོར་བ་དང༌། ཁོ་པའི་རྗེས་སུ་བསྙེགས།
ཁྱིམ་ཐབ་བསྒྲིགས་ཏེ་གྲོང་གསེབ་ཆུང་ཆུང་ཞིག་ནང་ཁོ་བོ་ལྷན་དུ་གཞིས་བཅས། རིམ་གྱིས་ཁྱོ་
ཤུག་གཉིས་ལ་བུ་བདུན་བཙས་ནས་ཚང་མ་འཇིག་རྟེན་མཐུན་འཇུག་བྱས། ཉིན་ཞིག་བཅོམ་ལྡན་
འདས་ཀྱིས་ཡེ་ཤེས་ཀྱི་སྤྱན་གྱིས་འཇིག་རྟེན་ན་གཟིགས་ཞིབ་མཛད་པས། རྔོན་པ་དང་བུ་བདུན་
དང་དེ་དག་གི་ཆུང་མ་བཅས་པ་ལ་རྒྱུན་ཞུགས་ཀྱི་འབྲས་བུ་འཐོབ་ལ་ཉེ་བ་གཟིགས་ཏེ། རྔོན་པས་
ནགས་སུ་རྙི་བཙུགས་པའི་གནས་དེར་བྱོན་ནས། རྙིའི་འཁྲིས་སུ་ཞབས་རྗེས་ཤིག་བཞག་སྟེ་དེ་
ལས་ཐག་མི་རིང་བའི་སར་ཤིང་ཕྲན་ཞིག་གི་གྲིབ་བསིལ་འོག་བཞུགས།
རྔོན་པ་དེར་བསླེབས་པ་དང༌། སེམས་ཅན་གཅིག་ཀྱང་རྙི་ལ་མ་འཁོན་པར། དེའི་འཁྲིས་སུ་
རྐང་རྗེས་ཤིག་མཐོང་བས་ཁོ་པའི་སྔོན་ལ་མི་ཞིག་དེར་བསླེབས་ནས་རྙིས་བཟུང་བའི་སེམས་ཅན་
དེ་གློད་པ་གཏན་ཁེལ་ཞེས་འོལ་ཚོད་བྱས། དེ་མ་ཐག་གྲིབ་བསིལ་འོག་ནས་བཅོམ་ལྡན་འདས་
མཇལ་བ་དང་། གློད་མཁན་མི་དེ་རེད་སྙམ་སྟེ་ཁོང་ཁྲོ་དྲག་པོ་ལངས། གཞུ་ལ་མདའ་སྦྱར་ནས་
བཅོམ་ལྡན་འདས་ལ་འཕེན་ལ་ཉེ་བ་ན། ཁོ་པའི་ལུས་ཧྲིལ་པོ་འགུལ་སྐྱོད་མི་ཐུབ་པ་ཆགས་ཏེ་རང་
སར་འདྲ་སྐུ་ལྟར་ལུས་སོ། །རྔོན་པའི་བུ་རྣམས་ཀྱིས་ཕའི་རྗེས་སུ་བསྙེགས་ནས་ཕ་མཐོང་བ་དང༌།
བཅོམ་ལྡན་འདས་མཇལ་བས། མི་དེ་ཁོ་ཚོའི་ཕ་ཡི་དགྲ་བོ་རེད་སྙམ་སྟེ། ཚང་མས་གཞུ་ལ་མདའ་
སྤྲད་ནས་འཕེན་ལ་ཁད་དུ་ཁོ་ཚོའང་འགུལ་སྐྱོད་མི་ཐུབ་པ་ཆགས་ཏེ་རང་སོར་བམ་རོ་ལྟར་ལུས།
རྔོན་པ་དང་བུ་རྣམས་ཕྱིར་མ་ལོག་སྟབས། རྔོན་པའི་ཆུང་མས་རང་གི་བུའི་ཆུང་མ་བདུན་པོ་ཁྲིད་དེ་
ནགས་གསེབ་ཏུ་ཁྱོ་བོ་དང་བུ་འཚོལ་དུ་འོངས། ཁྱོ་བོ་དང་བུ་རྣམས་ཀྱིས་མདའ་ཡི་སོ་ཁ་བཅོམ་
ལྡན་འདས་ལ་གཏད་དེ་རེངས་པོར་ལངས་པ་མཐོང་བ་ན། ལག་གནམ་ལ་ཕྱར་ནས། བདག་གི་ཕ་
མ་གསོད། ཅེས་སྐད་ཅོར་བརྒྱབ།
ཁྱོ་བོ་དང་བུས་ཁོ་མོའི་སྐད་སྒྲ་ཐོས་པ་དང༌། ཁྱོ་བོས་རང་གི་གྱོས་པོ་རེད་སྙམ། བུས་ཁོ་
ཚོའི་མེས་པོ་རེད་སྙམ་སྟེ། སེམས་ནང་བྱམས་བརྩེའི་ཚོར་བ་སྐྱེས། དེ་ནས་རྔོན་པའི་ཆུང་མ་ན་
རེ༑ ཁྱོད་ཚོས་མདའ་གཞུ་ལོགས་སུ་བསྐྱུར་ནས་བདག་གི་ཡབ་ལ་གུས་ཕྱག་འཚོལ་ཞིག་སྨྲས།
ད་གཟོད་རྔོན་པ་དང་ཁོ་པའི་བུ་རྣམས་ཀྱི་སེམས་ཞི་དུལ་དུ་གྱུར་པ་བཅོམ་ལྡན་འདས་ཀྱིས་མཁྱེན་
ཏེ༑ དེ་དག་འགུལ་སྐྱོད་ཐུབ་ནས་མདའ་གཞུ་དེ་མུར་སྐྱུར་ན་དགོངས་པ་དེ་དེ་བཞིན་དུ་ཁོང་ཚོས་
མདའ་གཞུ་བསྐྱུར་རྗེས་བཅོམ་ལྡན་འདས་ལ་གུས་ཕྱག་བཙལ་བས། བཅོམ་ལྡན་འདས་ཀྱིས་ཁོང་
ཚོར་ཆོས་གསུངས། མཐར་རྔོན་པ་དང༌། ཁོ་པའི་བུ་བདུན་དང༌། བུའི་ཆུང་མ་བདུན་བཅས་ཁྱོན་མི་
གྲངས་བཅོ་ལྔ་ལ་རྒྱུན་ཞུགས་ཀྱི་འབྲས་བུ་ཐོབ་བོ། །དེ་ནས་བཅོམ་ལྡན་འདས་འོད་མའི་ཚལ་གྱི་
དགོན་དུ་ཕྱིར་ཕེབས་ནས། ཚེ་དང་ལྡན་པ་ཀུན་དགའ་བོ་དང་དགེ་འདུན་རྣམས་ལ་འདི་སྐད་ཅེས་
བཀའ་བསྩལ། རིགས་ཀྱི་བུ། རྔོན་པ་ཀུཀུཏམིཏྟ་དང༌། ཁོ་པའི་ནང་མི་བུ་ཕྲུག་ལ་ཉིན་དེའི་ཞོགས་
པ་རྒྱུན་ཞུགས་ཀྱི་འབྲས་བུ་ཐོབ་བོ། །ཞེས་གསུངས།
དགེ་འདུན་རྣམས་ཀྱིས། སྟོན་པ་མཆོག །རྒྱུན་ཞུགས་ཐོབ་པའི་རྔོན་པའི་ཆུང་མས་རང་གི་
ཁྱོ་བོ་རྔོན་རྒྱག་པར་འགྲོ་བའི་ཚེ་ཁོ་མོས་རྙི་དང་མདའ་གཞུ་སོགས་ཀྱི་མཁོ་ཆས་བསྒྲུབས་ཡོད་ཚེ།
ཁོ་མོ་ལའང་སྲོག་བཅད་པའི་ཉེས་པ་མེད་ལགས་སམ། ཞེས་ཞུས་པས། དེ་ལ་བཅོམ་ལྡན་འདས་
ཀྱིས། དགེ་འདུན་དག །རྒྱུན་དུ་ཞུགས་པ་དག་གིས་སྲོག་མི་གཅོད་ཅིང་གཞན་གྱིས་གསོད་ན་སྙམ་
པའི་བསམ་པའང་མེད་དོ། །ཆུང་མས་རང་གི་ཁྱོ་བོའི་ཁ་ལ་ཉན་ཏེ་ཉེར་མཁོའི་མཚོན་ཆ་བསྒྲུབས་
པ་ལས་རང་འགུལ་གྱིས་མིན་ནོ། །དཔེར་ན། ལག་པར་རྨ་མེད་ན་དུག་གིས་མི་གནོད་པ་ལྟར། ཁོ་
མོར་གསོད་སེམས་ཀྱི་ཀུན་སློང་མེད་ཅིང་། དངོས་གཞིའི་ལས་ཀྱང་མ་བྱས་པས་ཉེས་པ་མེད་དོ། །
ཞེས་བཀའ་བསྩལ་ཏོ༎
བསྟན་དོན། ཅི་སྟེ་གང་ཟག་ཅིག་གི་ལག་མཐིལ་ལ་རྨ་མེད་ན། དུག་བཟུང་ཀྱང་ལུས་ཀྱི་རྩ་ཁར་
སིམ་པར་མི་ནུས་པས། ལག་ཏུ་དུག་འཁྱེར་ནུས་སོ། །དེ་བཞིན་དུ་སྡིག་པའམ་མི་དགེ་བའི་ལས་ཅི་
ཡང་མ་བྱས་པའི་གང་ཟག་ཅིག་ལ་འབྲས་བུ་སྡུག་བསྔལ་བ་འབྱུང་དོགས་ཀྱི་འཇིགས་པ་མེད་དོ།།
འགྲེལ་པ། ལག་ན་རྨ་མེད་ན་དུག་ལ་རེག་ཀྱང་ལུས་ལ་མི་གནོད་པ་ལྟར། སྡིག་པ་མ་བྱས་ན་
དེའི་འབྲས་བུ་སྡུག་བསྔལ་བས་མི་གནོད་ནོ།།
གནོད་པའི་འབྲས་བུ་རང་ལ་འབྱུང་།
༩ (༩) རྔོན་པ་ཀོཀའི་སྒྱུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། རྔོན་པ་ཀོཀ་ཞེས་བྱ་
བ་ལ་ཚིགས་སུ་བཅད་པ་འདི་གསུངས་སོ།།
རྣམ་དག་བསྙད་ཀ་མེད་པའི་སྐྱེས་བུ་དང༌། །ཉེས་ཆུང་མི་ལ་སུ་ཡིས་གནོད་བྱས་པ།།
རྫི་ཕྱོགས་ལོག་སྟེ་རྡུལ་ཕྲན་གཏོར་བ་བཞིན། །བླུན་པོ་རང་གིས་སྡིག་དེ་སླར་འཐོབ་འགྱུར།།
གླེང་གཞི། ཉིན་ཞིག་ཞོགས་པ་རྔོན་པ་ཀོཀས་རང་གི་ཤ་ཁྱི་ཁྱུ་ཞིག་ཁྲིད་དེ་ཁྱི་ར་རྒྱག་པར་བསྐྱོད་
པའི་ལམ་བར་དུ་གྲོང་ཁྱེར་ནང་བསོད་སྙོམས་ལ་རྒྱུ་བའི་དགེ་འདུན་པ་ཞིག་དང་ཕྲད་པ་ན། ལྟས་
ངན་པར་མཐོང་སྟེ། དེ་རིང་བདག་གིས་མི་ཕོ་ཐ་ཤལ་འདི་མཐོང་བས། བདག་ལ་བྱ་བ་ལམ་འགྲོ་མི་
འོང༌། ཞེས་དགེ་འདུན་པ་དེར་དམོད་པ་དོར་གྱིན་ལམ་དུ་ཆས། རྣམ་རྟོག་ལངས་པ་ལྟར་ཉིན་དེར་
ཁོ་པར་ཅི་ཡང་མ་ཐོབ་པར་ཕྱིར་རང་ཁྱིམ་དུ་ལོག་པའི་ཚེ། དགེ་འདུན་པ་དེའང་ཕྱིར་རང་དགོན་དུ་
ལོག་པ་དང་ཏག་ཏག་སྐབས་ཁེལ་བས། ཁོང་ཁྲོའི་མེ་ལྕེ་འབར་ནས་ཤ་ཁྱི་བཏང་སྟེ་དགེ་འདུན་པ་
དེར་རྨུག་ཏུ་བཅུག །འོན་ཏེ་དགེ་འདུན་པ་དེས་རྟབ་རྟབ་པོར་ཤིང་སྡོང་ཞིག་གི་སྟེང་ལ་འཛེགས་
པས་ཤ་ཁྱིས་མ་བསྙབས། དེར་བརྟེན་རྔོན་པས་ཤིང་སྡོང་གི་རྩ་ལ་བསྐྱོད་དེ་མདའ་རྩེ་དགེ་འདུན་
པའི་རྟིང་པ་ལ་ཤུགས་ཀྱིས་བསྣུན་པས། ཟུག་རྔུས་མ་བཟོད་པར་སྡུག་སྐད་ཙེ་རེ་ཤོར་བཞིན།
ཆོས་གོས་ཀྱང་བཟུང་མ་ཐུབ་པར་རྔོན་པའི་སྟེང་དུ་ཟགས་ནས་ལུས་བཀབ།
ཆོས་གོས་སེར་པོ་ལྷབ་ལྷུབ་ཏུ་ཟགས་པ་མཐོང་འཕྲལ་ཤ་ཁྱིས་དགེ་འདུན་པ་ས་ལ་ལྷུང་
བར་བསམས་ཏེ། འཁྲུལ་ནས་གཏུམ་དྲག་ཆེན་པོས་རྔོན་པའི་ལུས་ལ་རྨུགས་ནས་ཕར་འདྲུད་ཚུར་
འདྲུད་བྱས། དེ་འཕྲལ་དགེ་འདུན་པས་ཤིང་སྡོང་གི་ཡལ་ག་སྐམ་པོ་ཞིག་ཁྱིའི་སྟེང་དུ་འཕངས་
པས། ཁྱི་རྣམས་ཀྱིས་དགེ་འདུན་པ་དེར་མ་རྨུགས་པར་རང་གི་སྦྱིན་བདག་ལ་རྨུགས་པ་ཤེས་ཏེ་
ནགས་གསེབ་ཏུ་བྲོས་སོ། །དེ་རྗེས་དགེ་འདུན་པས་ཤིང་སྡོང་གི་སྟེང་ནས་མར་བབས། རྔོན་པ་ཤི་
བ་མཐོང་བས་ཡིད་སྐྱོ་ཞིང༌། བདག་གི་ཆོས་གོས་ཟགས་ཏེ་རྔོན་པའི་ལུས་བསྒྲིབས་པ་ན། ཁྱིས་
བདག་རེད་སྙམ་སྟེ་རྨུགས་པས་རྔོན་པ་གྲོངས་སྟབས་རྔོན་པ་ཤི་བའི་ལེ་ལན་བདག་ལ་མེད་དམ་
སྙམ་སྟེ་སོམ་ཉིའི་གནས་སུ་གྱར།
དེར་བརྟེན་རང་གི་ཐེ་ཚོམ་སེལ་ཕྱིར་བཅོམ་ལྡན་འདས་ཀྱི་དྲུང་དུ་བཅར་བ་ན། བཅོམ་ལྡན་
འདས་ཀྱིས་འདི་སྐད་ཅེས་བཀའ་བསྩལ། རིགས་ཀྱི་བུ། ཡིད་མ་སྐྱོ། རྔོན་པ་ཤི་བའི་ལན་ཁག་ཁྱོད་
ལ་མེད་པས། ཁྱོད་ཀྱི་ཚུལ་ཁྲིམས་ལ་སྡིག་པའི་དྲི་མས་མ་སྦགས་སོ། །དེ་ཇི་ལྟར་ཞེ་ན། རྔོན་པ་རང་
ཉིད་ཀྱིས་རུང་བ་མིན་པའི་ལས་བགྱིས་པ་ན། འབྲས་བུ་འདི་འདྲ་བ་བྱུང་ངོ༌།།ཞེས་བཀའ་བསྩལ་ཏོ།།
བསྟན་དོན། བླུན་པོ་ཞིག་གིས་ནག་ནོག་གི་དྲི་མས་མ་གོས་པའི་སྐྱེ་བོ་ཞིག་ལ་རང་གར་
གདུག་སྤྱོད་བཏང་ན། འབྲས་བུ་སྡུག་བསྔལ་བ་བླུན་པོ་རང་ལ་སྨིན་པ་ཉིད་དུ་འགྱུར་ཞིང༌། དེ་ནི་
རང་ཕྱོགས་སུ་གཡོ་བའི་རླུང་གི་ཁ་གཏད་དུ་ཐལ་བ་གཤོས་ན། ཐལ་བ་རང་གི་མིག་ནང་འཛུལ་རྒྱུ་
གོར་མ་ཆག་པ་དང་གཉིས་སུ་མེད་དོ།།
འགྲེལ་པ། ཨངགནས྄་(anganas) ཞེས་པ་ནི་འདོད་ཆགས་དང༌། ཞེ་སྡང་། གཏི་
མུག་གསུམ་ལས་སྐྱེས་པའི་སྒྲིབ་པ་ལ་འཇུག་ཅིང༌། སྒྲ་བཤད་དུ་ཡངས་པའི་བར་སྣང་དང་རྩེད་
ཐང་(anganas) ཞེས་བྱ་སྟེ། དེའི་སྟེང་དགག་བྱ་མེད་པར་སྡིག་པའི་རིགས་ཀུན་བྱེད་ནུས་
སོ༑ ༑སྐབས་འགར་དྲི་མ་ལའང་འཇུག་པ་དང༌། ཡང་གཞུང་འགའ་ཞིག་ནང་དྲི་མ་ལ་གོ་བ་སོགས་
དོན་མང་དུ་འཇུག་གོ།
ཤི་བའི་འོག་ཏུ།
༩ (༡༠) ཚེ་དང་ལྡན་པ་སྐར་རྒྱལ་གྱི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཚེ་དང་ལྡན་པ་སྐར་
རྒྱལ་ལ་ཚིགས་སུ་བཅད་པ་འདི་གསུངས་སོ།།
ཁ་ཅིག་མངལ་དུ་སྐྱེ་བར་འགྱུར། །སྡིག་པའི་ལས་ཅན་དམྱལ་བར་སྐྱེ།།
ལེགས་པར་བྱེད་རྣམས་མཐོ་རིས་བགྲོད། །ཟག་པ་ཟད་པ་མྱ་ངན་འདའ༎
གླེང་གཞི། སྔོན་རིན་པོ་ཆེར་མདངས་འདོན་མཁན་ཁྱོ་བོ་ཞིག་རང་གི་ཆུང་མ་དང་ལྷན་དུ་གྲོང་ཁྱེར་
མཉན་ཡོད་ན་འདུག་ཅིང༌། དགེ་སློང་དགྲ་བཅོམ་པ་ཞིག་ཀྱང་དེར་ཡོད་པ་ན། བཟའ་ཚོ་གཉིས་པོས་
ཉིན་ལྟར་ཚེ་དང་ལྡན་པ་དགེ་སློང་དེར་བསོད་སྙོམས་ཕུལ། ཉིན་ཞིག་རིན་པོ་ཆེར་མདངས་འདོན་
མཁན་དེ་ཤ་འཚོང་བཞིན་པའི་ཚེ། ཡུལ་ཀོ་ས་ལའི་རྒྱལ་པོ་གསལ་རྒྱལ་གྱི་བང་ཆེན་གྱིས་པདྨ་ར་
ག་ཞིག་ཁྱེར་ནས་ཁོ་པའི་རྩར་སླེབས་ཏེ། དེ་གཏུབས་ནས་མདངས་བཏོན་རྗེས་རྒྱལ་པོར་འབུལ་
དགོས། ཞེས་སྨྲས། ལག་པ་ཁྲག་གིས་ཚོས་པ་དེས་པདྨ་ར་ག་བླངས་ནས་ཅོག་ཙེའི་སྟེང་བཞག་
རྗེས་ལག་པ་འཁྲུད་དུ་བསྐྱོད། དེའི་ཚེ་ཁོ་པས་གཅེས་ཉར་བྱེད་པའི་ཁྲུང་ཁྲུང་ཞིག་ཡོད་པ་དེས་ཁྲག་
འགོས་པའི་པདྨ་ར་ག་མཐོང་བ་དང་ཤ་རྡོག་ཅིག་ཏུ་འཁྲུལ་ཏེ། ཧོབ་སྟེ་བཟུང་ནས་ཚེ་དང་ལྡན་པའི་
མིག་སྔར་ཁྱུར་མིད་བཏང༌། ཁྱོ་བོ་དེ་ཕྱིར་འཁོར་བ་དང་པདྨ་ར་ག་མེད་པ་མཐོང་སྟེ། ཆུང་མ་དང་
བུ་ལ་དྲིས་པས། ཁོང་ཚོས་མ་མཐོང་ཞེས་ལན་བཏབ། ཡང་ཚེ་དང་ལྡན་པར་དྲིས་པས་མ་མཐོང་
ཞེས་སྨྲས། དེས་ན་ཁྱོ་བོས། ཁྱིམ་ན་གཞན་སུ་ཡང་མེད་པས། གཏན་གཏན་ཚེ་དང་ལྡན་པས་ཁྱེར་
བ་ཐག་གིས་ཆོད་སྙམ་ནས་དོགས་ཏེ། མནར་གཅོད་བཏང་ནས་ངོས་ལེན་ཞུ་རུ་འཇུག་གི་ཡིན་ཟེར་
རང་གི་ཆུང་མ་ལ་སྨྲས།
ཆུང་མ་ན་རེ། ཚེ་དང་ལྡན་པ་ནི་མི་ལོ་བཅུ་གཉིས་རིང་རང་ཅག་གི་ལམ་སྟོན་པ་དང་སློབ་
དཔོན་ཡིན་ཅིང་། ད་ཕན་ཁོང་གིས་ཚུལ་མིན་གྱི་ལས་བགྱིས་པ་སྣ་གཅིག་ཀྱང་མ་མཐོང་བས། ཁོང་
ལ་ཁག་འདོགས་མ་བྱེད། སྐྱེ་བོ་དམ་པ་ཞིག་ལ་བསྙོན་འཛུགས་བྱེད་པ་ལས་རྒྱལ་པོའི་བཀའ་ཉེས་
དང་ལེན་བྱས་ན་ལེགས། ཞེས་ཁྱོ་བོར་ཞུ་འབོད་བྱས། འོན་ཏེ་ཁྱོ་བོས་ཆུང་མའི་ཁ་ལ་མ་ཉན་པར།
ཚེ་དང་ལྡན་པའི་ལུས་ཐག་པས་བཀྱིགས་ནས་དབྱུག་པས་ལན་མང་བརྡུངས་པས། མགོ་དང༌། རྣ།
སྣ་བཅས་ནས་ཁྲག་འཛད་མེད་ཐོན་ཏེ་ས་ལ་འགྱེལ། ཁྲུང་ཁྲུང་གིས་ས་ལ་ཁྲག་འཁྱིལ་བ་མཐོང་
འཕྲལ་དེ་ལ་རོལ་འདོད་ནས་ཚེ་དང་ལྡན་པའི་གམ་དུ་ཡོང་། དེའི་ཚེ་ཁྱོ་བོ་འཁྲིས་སུ་ཁོང་ཁྲོ་དྲག་པོ་
ལངས་ནས་ཡོད་སྟབས། ཁྲུང་ཁྲུང་ལ་ཤུགས་ཀྱིས་རྡོག་རྒྱག་གཞུས་པས་དེ་མུར་ཤི། དེས་ན་ཚེ་
དང་ལྡན་པས་ཁྱོ་བོར། སྐུ་མཁྱེན། ཁྲུང་ཁྲུང་ཤི་ཨེ་འདུག་མི་འདུག་ལྟོས་དང་ཞེས་སྨྲས་པས། ཁྱོ་
བོས། ཁྱོད་ཀྱང་ཁྲུང་ཁྲུང་ལྟར་འཆི་རྒྱུ་རེད་ཟེར། ཁྲུང་ཁྲུང་ཤི་བ་ཤེས་འཕྲལ་ཚེ་དང་ལྡན་པ་ན་རེ།
རིགས་ཀྱི་བུ། པདྨ་ར་ག་ཁྲུང་ཁྲུང་གིས་ཁྱུར་མིད་བཏང་སོང་། ཞེས་ལྡབ་ལྡིབ་དུ་སྨྲས།
དེ་ཐོས་པ་དང༌། ཁྱོ་བོས་ཁྲུང་ཁྲུང་གི་ལུས་གཤགས་པས་པདྨ་ར་ག་རྙེད། ད་གཟོད་ཁྱོ་བོས་
རང་གི་ནོར་འཁྲུལ་ཤེས་ནས་འཇིགས་སྐྲག་གིས་ལུས་པོ་འདར་ཤིག་ཤིག་ཏུ་གྱུར། ཚེ་དང་ལྡན་
པར་དགོངས་དག་ཐུགས་བདེན་ཞུས་ནས་མུ་མཐུད་ཁྱིམ་དུ་བསོད་སྙོམས་ལ་ཕེབས་སུ་གསོབ་ལ་
བཏབ་པར། ཚེ་དང་ལྡན་པས། རིགས་ཀྱི་བུ། འདིའི་ལན་པ་ཁྱོད་ལ་མེད་ཅིང་བདག་ལའང་མེད་
དོ༑ ༑དེ་གང་ཞེ་ན། སྔོན་བསགས་ལས་ལ་བརྟེན་ནས་བྱུང་ཞིང་། འཁོར་བ་ན་བདག་ཅག་གི་ལན་
ཆགས་བུ་ལོན་ལས་མ་འདས་པས། བདག་གིས་ཁྱོད་ལ་འཁོན་དུ་མི་འཛིན་ནོ། །མདོར་ན། བདག་
གིས་རུང་བ་མིན་པའི་ཁྱིམ་ན་འཛུལ་བས་མཇུག་འབྲས་ངན་པ་འདི་བྱུང་བ་ན། དེང་ཕྱིན་ཆད་སྒོ་རྩ་
ན་འདུག་པ་ལས་ཁྱིམ་ན་འཛུལ་བར་མི་བྱའོ། །ཞེས་གསུངས་རྗེས་ཞབས་ལ་མདའ་ཕོག་ནས་རྨས་
པའི་རྐྱེན་གྱིས་རིང་མིན་ཚེ་ལས་འདས་སོ།།
ཕྱིས་སུ་དགེ་འདུན་རྣམས་ཀྱིས་བཅོམ་ལྡན་འདས་ལ་སྔོན་གྱི་བྱུང་རབས་ལོ་རྒྱུས་ནང་གི་
མི་སྣ་དག་ཤི་འཕོས་ནས་ད་ལྟ་གང་དུ་སྐྱེས་ལགས་སམ་ཞེས་ཞུས་པས། བཅོམ་ལྡན་འདས་ཀྱིས།
ཁྲུང་ཁྲུང་ནི་རིན་པོ་ཆེར་མདངས་འདོན་མཁན་མི་ཕོ་དེའི་བུར་སྐྱེས་ཤིང་། མི་ཕོ་དེ་དམྱལ་བར་
སྐྱེས་སོ། །ཁོ་པའི་ཆུང་མ་ནི་ལྷ་ཡུལ་ལའོ། །ཚེ་དང་ལྡན་པ་ནི་སྔོན་ཚུད་ནས་དགྲ་བཅོམ་པ་ཡིན་
པས་མྱ་ངན་ལས་འདས་པ་ཆེན་པོ་ཐོབ་བོ། །ཞེས་བཀའ་བསྩལ་ཏོ།།
བསྟན་དོན། ཤི་བའི་འོག་ཏུ་མ་ཡི་མངལ་དུ་ཉིང་མཚམས་སྦྱོར་ཞིང༌། དེ་ཡང་རང་ཉིད་
གསོན་པའི་རིང་སྡིག་པའི་ལས་སྟོབས་ཤིན་ཏུ་ཆེ་བ་བསགས་པ་ན་དམྱལ་བར་སྐྱེ་བ་དང༌། དགེ་
བའི་ལས་ལས་བདེ་འགྲོར་སྐྱེ་བར་འགྱུར། གང་དག་སྐྱོན་གྱི་མ་གོས་པ་རྣམས་ཀྱིས་ཟག་བཅས་ཀྱི་
ལུས་འདི་དོར་ནས་ཐར་པ་ཆེན་པོ་འཐོབ་པར་འགྱུར་རོ།།
འགྲེལ་པ། སངས་རྒྱས་པའི་ཆོས་ནང་སྐྱེ་གནས་ལ་བཞི་སྟེ། སྒོང་སྐྱེས་དང་། མངལ་སྐྱེས་
དང༌། དྲོད་སྐྱེས་དང་། རྫུས་སྐྱེས་བཅས་སོ། །ངན་འགྲོ་ལའང་རིགས་བཞི་ཡོད་དེ། དམྱལ་བ།
དུད་འགྲོ། ཡི་དྭགས །ལྷ་མ་ཡིན་བཅས་དང༌། །དེ་དག་ཀུན་གཏན་གྱི་གནས་མ་ཡིན་ནོ། །འགྲོ་བ་
རྣམས་རང་གི་མི་དགེ་བའི་ལས་ཀྱི་འབྲས་བུར་དམྱལ་བར་སྐྱེ་ཞིང༌། དེ་ལས་ལྡོག་སྟེ། དགེ་བའི་
ལས་ཀྱི་འབྲས་བུར་བདེ་འགྲོའམ་ཐར་པའི་གྲོང་དུ་སྐྱེ་བར་འགྱུར། དགྲ་བཅོམ་པ་རྣམས་ཤི་བའི་
འོག་ཏུ་སླར་འཁོར་བ་ལ་མི་སྐྱེ་བར་མྱ་ངན་ལས་འདས་པ་ཆེན་པོ་འཐོབ་པར་འགྱུར་རོ།།
འཆི་བ་ལས་སྐྱོབ་པ།
༩ (༡༡) དགེ་སློང་སྡེ་པ་གསུམ་གྱི་སྒྲུང་།
སངས་རྒྱས་བཅོམ་ལྡན་འདས་ཡུལ་ག་གེ་མོ་ཞིག་ལ་བཞུགས་པའི་ཚེ། དགེ་སློང་གསུམ་ལ་
ཚིགས་སུ་བཅད་པ་འདི་གསུངས་སོ།།
གང་དུ་སྡིག་པའི་ལས་ཀྱིས་མི་ཚུགས་པའི། །ས་ཕྱོགས་དེ་ནི་ཡོད་པ་མ་ཡིན་ཏེ།།
བར་སྣང་ལ་མེད་རྒྱ་མཚོའི་དབུས་སུ་མེད། །རི་བོའི་སུལ་དང་བྲག་གི་ཁོངས་སུ་མེད།།
གླེང་གཞི། སྔོན་དགེ་འདུན་སྡེ་པ་ཞིག་བཅོམ་ལྡན་འདས་མཇལ་བར་འགྲོ་བའི་ལམ་བར་དུ་ཚ་འབོག་
སླད་གྲོང་གསེབ་ཅིག་ལ་འགྲུལ་མཚམས་བཞག །གྲོང་མི་འགས་དགེ་འདུན་དེ་དག་ལ་བསོད་
སྙོམས་སུ་ཟས་གྲ་སྒྲིག་བྱེད་བཞིན་པའི་ཚེ། ཁྱིམ་ཚང་ག་གེ་མོ་ཞིག་ལ་མེ་ཤོར་ནས་དེ་ལས་མེ་
སྟག་སྒོར་མོ་ཞིག་རླུང་གིས་འཁྱེར་ཏེ་མཁའ་ལ་འཁྱུགས། དེའི་ཚེ་ཕོ་རོག་ཅིག་སྟབས་རེ་ཤུ་རེར་
གནམ་ལ་འཕུར་ཏེ་འོངས་བ་ན་མེ་ལྕེས་ཟིན་ནས་ལུས་འཚིགས་ཏེ་གྲོང་གསེབ་ཀྱི་དབུས་སུ་ལྷུང༌།
དགེ་འདུན་རྣམས་ཀྱིས་ཕོ་རོག་ཤི་བ་མཐོང་སྟེ་སྨྲས་པ། ཀྱེ་ཧུད་ཕོ་རོག་བསོད་ཟད་དེ་འདི་ལྟར་ཤི་
བ་ལས་ངན་གང་གིས་བྱས་པ་བཅོམ་ལྡན་འདས་ཉག་གཅིག་གིས་མཁྱེན་ནོ་ཞེས། བསོད་སྙོམས་
བླངས་རྗེས་དེའི་ཕྱིར་བཅོམ་ལྡན་འདས་ཀྱི་དྲུང་དུ་བཅར། ཡང་དགེ་འདུན་པ་ཁག་གཅིག་བཅོམ་
ལྡན་འདས་མཇལ་དུ་གྲུ་གཟིངས་ནང་མཚོ་ཐོག་ཏུ་བསྐྱོད་བཞིན་པའི་ཚེ། མཚོ་དབུས་སུ་གྲུ་གཟིངས་
འགུལ་སྐྱོད་མ་ཐུབ་པར་ལུས། དེར་བརྟེན་འགྲུལ་པ་ཚོས་ལྟས་ངན་པ་དེ་སུ་ཡིན་ནམ་སྙམ་སྟེ། མོ་
ཐེངས་གསུམ་བཏབ་པས། གསུམ་ག་དེད་དཔོན་གྱི་ཆུང་མའི་ཐོག་ཏུ་བབས། དེ་ནས་དེད་དཔོན་
གྱིས་སྐྱོ་སྣང་དང་བཅས། བུད་མེད་ལྟས་ངན་པ་འདིས་རྐྱེན་པས་མི་མང་པོའི་སྲོག་ཤོར་ན་ཅིས་ཀྱང་
མི་འགྲིག །དེའི་ཕྱིར་རྫ་མ་ཞིག་གི་ནང་བྱེ་མ་བླུགས་ནས་ཁོ་མོའི་སྐེ་ལ་བཏགས་ཏེ་ཆུའི་ནང་དུ་སྐྱུར་
ཞིག་ཅེས་སྨྲས། དེ་ལྟར་བུད་མེད་དེ་རྒྱ་མཚོའི་ནང་བསྐྱུར་བ་དང་གྲུང་གཟིངས་འགུལ་སྐྱོད་ཐུབ་པ་
བྱུང་། མཚོ་འགྲུལ་ཟིན་པ་དང་དགེ་འདུན་པ་རྣམས་སྐམ་སར་བསྐྱོད་དེ་མུ་མཐུད་བཅོམ་ལྡན་འདས་
མཇལ་དུ་ལམ་ལ་ཞུགས། ཁོང་ཚོས་ཀྱང་བུད་མེད་བསོད་ཉམས་པ་དེ་དེ་ལྟར་ཤི་བ་ལས་ངན་པ་
གང་ཞིག་གིས་བྱས་སམ་སྙམ་སྟེ་བཅོམ་ལྡན་འདས་ལ་འདྲི་བར་འདོད།
ཡང་ཉིན་ཞིག་དགེ་འདུན་པ་བདུན་བཅོམ་ལྡན་འདས་མཇལ་དུ་སོང་བ་ན། ལམ་བར་དུ་
དགོན་པ་ཞིག་ལ་སླེབས་ཏེ་དྲི་རྩད་བྱས་པས་བྲག་ཕུབ་ཅིག་ལ་ཁ་ཕྱོགས་བསྟན། དེར་བསྐྱོད་ནས་
བྲག་ཕུབ་ནང་མཚན་གཅིག་བསྡད། འོན་ཏེ་མཚན་གུང་དུ་ཕ་བོང་ཆེན་པོ་ཞིག་གྲིལ་ནས་བྲག་ཕུག་
གི་སྒོ་བཀག །ཕྱི་ཉིན་ཞོགས་པ་ཉེ་འགྲམ་གྱི་དགོན་པའི་གྲྭ་པས་མཐོང་བ་དང་གྲོང་ཁག་བདུན་
ནས་རོགས་སྣོན་དུ་གྲོང་མི་མང་པོ་བོས་ཏེ། རང་ནུས་གང་ཡོད་ཀྱིས་བྲག་སྒོ་གཤོང་ཐབས་བྱས་
ཀྱང་སྒུལ་ཙམ་ཡང་བྱེད་མ་ཐུབ། དེར་བརྟེན་དགེ་འདུན་པ་རྣམས་བྲག་ཕུབ་ནང་ཆུ་དང་ཟས་མེད་
པར་ཉིན་བདུན་ལྷག །ཡ་མཚན་ཆེ་བ་ཞིག་ལ་ཉིན་བདུན་པ་དེར་ཕ་བོང་དེ་ངང་གིས་འགུལ་ཏེ་དགེ་
འདུན་རྣམས་ཕྱིར་དོན་ནས་མུ་མཐུད་སངས་རྒྱས་མཇལ་དུ་བསྐྱོད། ཁོང་ཚོས་ཀྱང་དེ་ལྟར་ཉིན་
བདུན་བྲག་ཕུག་ནང་ལུས་པ་དེ་ལས་ངན་གང་ཞིག་གིས་བྱས་སམ་སྙམ་སྟེ་སངས་རྒྱས་ལ་འདྲི་
བར་འདོད་དོ༎
དེ་ལྟར་དགེ་འདུན་པའི་སྡེ་གསུམ་སངས་རྒྱས་བཅོམ་ལྡན་འདས་ཀྱི་སྐུ་དྲུང་དུ་བཅར། ལམ་
བར་དུ་རང་རང་ལ་གནས་ཚུལ་ཅི་བྱུང་བཅོམ་ལྡན་འདས་ཀྱི་སྙན་དུ་གསོལ་བ་དང་། སྡེ་པ་དང་པོ་
ལ་བཅོམ་ལྡན་འདས་ཀྱིས་འདི་སྐད་ཅེས་བཀའ་བསྩལ། དགེ་འདུན་དག །སྔོན་ཞིང་པ་ཞིག་ལ་
སྒྱིད་ལུག་ཅིང་འདུལ་བར་དཀའ་བའི་གླང་ཞིག་ཡོད། ཞིང་པས་ཁོང་ཁྲོ་ཆེན་པོས་སོག་མའི་ཐག་
པ་གླང་གི་སྐེ་ལ་དཀྲིས་ནས་མེ་བརྒྱབ་པས་གླང་ཤི། མི་དགེ་བའི་ལས་དེའི་འབྲས་བུར་ཁོ་པ་ཡུན་
རིང་དམྱལ་བར་སྡུག་བསྔལ་བཟོད་གླགས་མེད་པ་མྱོང་དགོས་བྱུང་བ་དང༌། མཐར་དམྱལ་བར་སྐྱེ་
ཐེངས་བདུན་པ་དེར་མེས་འཚིགས་ནས་གྲོངས་སོ། །ཞེས་དང༌། སྡེ་པ་གཉིས་པར། དགེ་འདུན་
དག །སྔོན་བུད་མེད་ཅིག་ལ་ཁྱི་ཞིག་གདའ། མོས་གང་བྱས་ཀྱང་རུང་གང་དུ་ཕྱིན་ཀྱང་རུང་ཁྱི་དེས་
རྟག་ཏུ་ཁོ་མོའི་རྗེས་སུ་སྙེག །དེ་ལ་བྱིས་པ་འགས་འཕྱ་ལད་བརྒྱབ་སྟབས་མོ་ཁོང་ཁྲོ་ལངས། ངོ་
གནོངས་ཏེ། ཁྱི་དེ་གསོད་རྒྱུའི་འཆར་གཞི་བཏིང༌། དེ་ནས་རྫ་མ་ཞིག་གི་ནང་བྱེ་མ་བླུགས་ནས་
ཁྱིའི་སྐེ་ལ་བཏགས་ཏེ་ཆུའི་ནང་གཡུགས་པས་ཁྱི་ཆུའི་ནང་དིམ་མོ། །ལས་ངན་དེའི་འབྲས་བུར་
བུད་མེད་དེ་ཡུན་རིང་སྡུག་བསྔལ་གྱིས་མནར་ཏེ། མཐར་གཞན་གྱིས་ཆུའི་ནང་དུ་བསྐྱུར་ནས་ལྔ་
ལམ་དུ་གྱུར་རོ། །ཞེས་བཀའ་བསྩལ་པ་དང༌། སྡེ་པ་གསུམ་པ་ལ། དགེ་འདུན་དག །སྔོན་ཕྱུགས་
རྫི་བདུན་གྱིས་རྨིགས་པ་ཞིག་ས་ཕུང་ཁོག་སྟོང་ཞིག་གི་ནང་འཛུལ་བ་མཐོང༌། ཁོང་ཚོས་ཀུ་རེའི་
ཚུལ་དུ་ཕྱིར་དོན་སའི་བུ་གུ་ཚང་མ་བཀག །འོན་ཏེ་ས་ཕུང་གི་ཁོག་པའི་ནང་རྨིགས་པ་འཚངས་པ་
གཏིང་བརྗེད་དུ་སོང་། ཉིན་བདུན་གྱི་རྗེས་སུ་ཁོང་ཚོས་རང་གིས་གང་བྱས་པ་དྲན་ནས་བྲེལ་འཚུབ་
ངང་རྨིགས་པ་གློད་དུ་བསྐྱོད། ལས་ངན་དེའི་འབྲས་བུར་དགེ་འདུན་བདུན་པོར་ཟས་ཅི་ཡང་མེད་
པར་ཉིན་བདུན་བཙོན་ཁང་ནང་ལྷག་གོ།ཞེས་གསུངས། ཡང་བཅོམ་ལྡན་འདས་ཀྱིས། གནམ་དང་
ས་དང་ཕྱོགས་གང་དུའང་སྡིག་པའི་ལས་ཀྱི་འབྲས་བུས་མ་སྙོབ་པའམ་མི་ཚུགས་པའི་གནས་མེད་
དོ༑ ༑ཞེས་བཀའ་བསྩལ་ཏོ།
བསྟན་དོན། སྡིག་པ་བྱས་པ་ན་དེའི་འབྲས་བུ་ངན་པ་ལས་གཡོལ་ཏེ་མྱོང་མི་དགོས་པར་
གནས་ཐུབ་པའི་ས་འཇིག་རྟེན་ན་མེད་དོ། །དེ་ལྟའི་ས་བར་སྣང་ལ་མེད་ཅིང་རྒྱ་མཚོའི་དབུས་
སུའང་མེད། དེ་བཞིན་དུ་རི་བོའི་སུལ་ལམ་དང་གྲོག་རོང་ཡང་སྡིག་པའི་ལས་ཀྱི་འབྲས་བུ་ལས་
གཡོལ་ཏེ་སྐྱབས་འཚོལ་བའི་གནས་མིན་ནོ།།
འགྲེལ་པ། གནས་མེད་དོ་ཞེས་པའི་བསྟན་དོན་ནི། ས་དང་ཆུ་དང་གནམ་སོགས་ནི་སྡིག་
ཅན་གྱིས་སྡིག་པའི་ལས་ཀྱི་འབྲས་བུ་ལས་གཡོལ་ཐུབ་པའི་གནས་མིན་ནོ་ཞེས་པ་དང༌། ཚིགས་
བཅད་འདིས་བར་སྣང་དང༌། རྒྱ་མཚོ། རི་བོའི་སུལ་ལམ་སོགས་ལྟོས་བཅས་ཀྱི་ཅུང་བརྟན་པའམ་
ཉེན་ཁ་ཆུང་བའི་གནས་སུ་བསྟན་ནོ༎
འཆི་བ་ལས་ཐར་ས་མེད།
༩ (༡༣) རྒྱལ་པོ་ལེགས་པར་རབ་སད་ཀྱི་སྒྲུང་།
སངས་རྒྱས་བཅོམ་ལྡན་འདས་ནྱ་གྲོ་དྷའི་དགོན་དུ་བཞུགས་པའི་ཚེ། རྒྱལ་པོ་ལེགས་པར་རབ་སད་
ལ་ཚིགས་སུ་བཅད་པ་འདི་གསུངས་སོ།།
གང་དུ་གནས་ན་འཆི་བས་མི་ཚུགས་པའི། །ས་ཕྱོགས་དེ་ནི་ཡོད་པ་མ་ཡིན་ཏེ།།
བར་སྣང་ལ་མེད་རྒྱ་མཚོའི་དབུས་སུ་མེད། །རི་བོའི་སུལ་དང་བྲག་གི་ཁོངས་སུ་མེད།།
གླེང་གཞི། རྒྱལ་པོ་ལེགས་པར་རབ་སད་ནི་ལྷས་བྱིན་གྱི་ཡབ་དང་རྒྱལ་སྲས་གཞོན་ནུ་དོན་གྲུབ་
ཀྱི་གྱོས་པོ་ཡིན་ཅིང༌། གཞོན་ནུ་དོན་གྲུབ་ནི་ཕྱིས་སུ་སངས་རྒྱས་ཤཱཀྱ་ཐུབ་པའམ་གོའུ་ཏ་མར་
གྱུར། རྒྱལ་པོ་ལེགས་པར་རབ་སད་ཀྱིས་རྒྱུ་མཚན་གཉིས་ཀྱི་ཐོག་ནས་སངས་རྒྱས་ཀྱི་ཁ་གཏད་དུ་
ལངས་སོ། །དང་པོ། རྒྱལ་སྲས་གཞོན་ནུ་དོན་གྲུབ་ཀྱིས་འཁོར་བ་ལ་ཡིད་ཕྱུང་ནས་ཟླ་མོ་གྲགས་
འཛིན་མ་བློས་བཏང༌། གྲགས་འཛིན་མ་ནི་རྒྱལ་པོ་ལེགས་པར་རབ་སད་ཀྱི་བུ་མོའོ། །གཉིས་པ།
སངས་རྒྱས་ཤཱཀྱ་ཐུབ་པས་རྒྱལ་པོའི་བུ་ལྷས་བྱིན་དགེ་འདུན་གྱི་སྡེར་ཞལ་གྱིས་བཞེས་ཀྱང་ལྷས་
བྱིན་གྱིས་སངས་རྒྱས་དགྲ་ཡི་དྭངས་མར་བཟུང༌། ཉིན་ཞིག་བཅོམ་ལྡན་འདས་བསོད་སྙོམས་ལ་
ཕེབས་ངེས་པ་ཤེས་ནས་ཁོ་པ་ཆང་གིས་མྱོས་ཏེ་ཕེབས་ལམ་བཀག །བཅོམ་ལྡན་འདས་དང་དགེ་
འདུན་རྣམས་དངོས་སུ་བྱོན་པའི་ཚེ། ལེགས་པར་རབ་སད་ཀྱིས་ལམ་དེ་ལས་མི་གཏོང༌། གོའུ་ཏ་
མ་བདག་ལས་ལོ་ན་གཞོན་པས། བདག་གིས་ཁོ་བོར་ལམ་མི་གཤོང་ཞེས་བརྡ་ལན་བཏང་ངོ་། །
བཅོམ་ལྡན་འདས་ཀྱིས་ལམ་བཀག་པ་གཟིགས་ནས་དགེ་འདུན་རྣམས་དང་ལྷན་དུ་ཕྱིར་ཕེབས།
རྒྱལ་པོ་ལེགས་པར་རབ་སད་ཀྱིས་བཅོམ་ལྡན་འདས་ཀྱི་རྗེས་སུ་མྱུལ་མ་ཞིག་བཏང་ནས་སངས་
རྒྱས་ཀྱིས་ཅི་བཤད་སྙན་སེང་ཞུ་དགོས་ཟེར།
བཅོམ་ལྡན་འདས་ཕྱིར་ཕེབས་པའི་ཚེ། ཀུན་དགའ་བོ་ལ་འདི་སྐད་ཅེས་བཀའ་བསྩལ། ཀུན་
དགའ་བོ། རྒྱལ་པོ་ལེགས་པར་རབ་སད་ཀྱི་ང་ལམ་དེ་ལས་འགྲོ་རུ་མ་བཅུག་སྟབས། ད་ནས་
བརྩིས་པའི་ཉིན་བདུན་པ་དེར་ཁོ་པའི་ཕོ་བྲང་གི་ཚོམས་ཆེན་གྱི་གན་ཇི་རར་འགྲོ་སའི་སྐས་ཀའི་
འགྲམ་དུ་ལེགས་པར་རབ་སད་ས་ལ་འཐིམ་པར་འགྱུར་རོ། །ཞེས་གསུངས། གསུང་དེ་མྱུལ་མས་
ཐོས་འཕྲལ་རྒྱལ་པོར་སྙན་སེང་ཞུས། རྒྱལ་པོ་ན་རེ། བདག་གིས་སྐས་ཀའི་འགྲམ་དུ་མ་སོང་བར་
གོའུ་ཏ་མས་གང་བཤད་པ་མི་བདེན་པ་ར་སྤྲོད་དོ་ཟེར། སྐས་ཀ་བཤིགས་ན་ཁོ་པས་འགྲོ་ཐལ་མི་
ཤོར་བས་སྐས་ཀ་རྣམས་བཤིག་ཏུ་བཅུག །ཡང་ཚོམས་ཆེན་གྱི་ཉེ་འགྲམ་དུ་འགྲོ་བའི་ཚེ་གཡས་
སྐྱོར་གཡོན་སྐྱོར་བྱ་མི་འགའ་མངགས་སོ།།
རྒྱལ་པོས་སྐས་ཀ་བཤིགས་པ་སོགས་ཀྱི་ཚུལ་དེ་སངས་རྒྱས་ཀྱི་སྙན་དུ་གསོལ་བ་ན།
སངས་རྒྱས་ཀྱི་ཞལ་ནས། དགེ་འདུན་དག །རྒྱལ་པོ་ལེགས་པར་རབ་སད་ཕོ་བྲང་གི་གན་ཇི་ར་
བའི་ནང་ངམ། བར་སྣང་ངམ། ཡང་ན་རྒྱ་མཚོའམ་བྲག་ཕུག་སོགས་གང་དུ་འདུག་ཀྱང་ངས་བཤད་
པ་ལ་འཁྲུལ་བ་མི་མངའོ། །ངས་ཇི་སྐད་བསྟན་པ་དེ་ལྟར་རྒྱལ་པོ་ལེགས་པར་རབ་སད་ས་ལ་འཐིམ་
པར་འགྱུར་རོ། །ཞེས་བཀའ་བསྩལ་ཏོ།
ཉིན་བདུན་པ་དེར་མཆོད་སྦྱིན་གྱི་དུས་ཀྱི་མཚམས་སུ་རྒྱུ་མཚན་ཅི་ཡིན་ཆ་མ་འཚལ་བར་
གློ་བུར་དུ་རྒྱལ་པོའི་རྟ་འདྲོག་འགོ་ལངས་ཏེ་འཚེར་སྐད་རྒྱག་ཅིང་རྡོག་རྒྱག་གཞུ་འགོ་ཚུགས། རྟའི་
འཚེར་སྐད་ཐོས་འཕྲལ་རྒྱལ་པོས་རྟ་ལ་ཅིས་ཀྱང་ཁ་ཡ་བྱ་དགོས་སྙམ་པས་བག་ཟོན་བྱ་རྒྱུ་བརྗེད་
དེ༑ སྒོའི་ཕྱོགས་སུ་ཧོལ་རྒྱུག་བྱས་པ་ན། སྒོ་རང་ཤུགས་ཀྱིས་ཕྱེས་པ་དང༌། སྔར་བཤིགས་པའི་རྡོ་
སྐས་རྣམས་རང་སོར་མངོན། བློན་པོ་རྣམས་ཀྱིས་རྒྱལ་པོར་མ་ཕེབས་ཞེས་དྲན་སྐུལ་བྱ་རྒྱུ་བརྗེད།
དེར་བརྟེན་རྒྱལ་པོས་རྡོ་སྐས་ལས་བབས་ཏེ་གོམ་ཁ་ས་ལ་སྤོས་མ་ཐག་ས་ཁ་ཕྱེས་ནས་ས་འོག་ཏུ་
འཐིམ་སྟེ། དམྱལ་བ་མནར་མེད་དུ་ལྷུང་ངོ༌། །མདོར་ན། རྒྱལ་པོ་གླེན་པས་ཐབས་ཤེས་ཡོད་དགུ་
རྩལ་སྤྲུག་བགྱིས་ཀྱང་རང་གི་བྱས་པའི་ལས་ངན་གྱི་འབྲས་བུ་ལས་གཡོལ་མ་ཐུབ་བོ ༎
བསྟན་དོན། བར་སྣང་དང༌། རྒྱ་མཚོའི་དབུས། བྲག་ཕུག་སོགས་གང་དུའང་འཆི་བ་ལས་
གཡོལ་ཏེ་ཐར་བའི་གནས་གཅིག་ཀྱང་མེད་དོ།།
འགྲེལ་པ། ཚིགས་སུ་བཅད་པ་འདིའི་བསྟན་དོན་ནི། འཇིག་རྟེན་འདིར་འཆི་བས་འཇོམས་
པར་མི་ནུས་པའི་སྐྱེ་འགྲོ་གང་དུའང་མེད་དོ། །མདོར་ན། གང་དུ་བསྐྱོད་ཀྱང་འཆི་བ་ལས་ཐར་བ་
མེད་དོ༎
སྡིག་པའི་སྡེ་ཚན་ཏེ། ལེའུ་དགུ་པའོ།། །།

ལེའུ་བཅུ་པ།

ཆད་པའི་སྡེ་ཚན།
གཞན་ལ་རང་ལྟར་གཅེས།
༡༠ (༡) དགེ་འདུན་དྲུག་སྡེའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། དགེ་འདུན་དྲུག་ལ
གྲུབ་པའི་སྡེ་པ་ཞིག་ལ་ཚིགས་སུ་བཅད་པ་འདི་གསུངས་སོ།།
ཆད་པ་ལ་ནི་ཐམས་ཅད་སྐྲག །འཆི་བ་ལ་ནི་ཐམས་ཅད་འཇིགས།།
རང་ཉིད་ལ་ནི་དཔེ་ལོངས་ལ། །བརྡེག་པར་མ་བྱེད་གསོད་མ་བྱེད།།
གླེང་གཞི། སྔོན་དགེ་འདུན་སྡེ་པ་ཞིག་གིས་བདག་བཟུང་བྱ་རྒྱུའི་ཀུན་སློང་དང་བཅས་རྒྱལ་བྱེད་
ཚལ་གྱི་དགོན་གྱི་ཁང་པ་ཞིག་བྱི་དོར་བྱེད་བཞིན་པ་ན། དགེ་འདུན་གྱི་སྡེ་གཞན་ཞིག་དེར་འོངས་
ནས་བཀག་འགོག་བྱས། ཕྱིས་སུ་འོངས་པའི་སྡེ་པ་དེས་སྔོན་དུ་སླེབས་ཏེ་བྱི་དོར་བྱེད་བཞིན་པའི་
དགེ་འདུན་དག་ལ། ངེད་ཅག་བསླབ་པ་རྒན་པས། གཞོན་པས་རྒན་པའི་ཁ་ལ་ཅིས་ཀྱང་ཉན་ཏེ།
ངེད་ཅག་གི་ལམ་མ་འགོག །ངེད་ཅག་གིས་གནས་འདི་བདག་བཟུང་བྱ་རྒྱུ་ཡིན་པས་སུས་ཀྱང་
འགོག་མི་ཐུབ། ཅེས་འུད་ཆེར་སྨྲས།འོན་ཏེ་སྡེ་པ་དང་པོས་བསླབ་པ་རྒན་པ་དག་གི་ཧམ་འཛུལ་ལ་
ཡི་མ་རངས་པར་འགོག་རྒོལ་བྱས་ཏེ་དགོས་འདུན་མ་བསྐངས། དེ་མ་ཐག་བསླབ་པ་རྒན་པ་རྣམས་
ཀྱིས་ཁོང་ཚོར་རྡུང་རྡེག་ཚད་མེད་བཏང་བས་ཟུག་རྔུས་མ་བཟོད་པར་སྐད་ངན་ཤོར།
ཟིང་འཁྲུག་གི་གནས་ཚུལ་དེ་བཅོམ་ལྡན་འདས་ཀྱི་སྙན་དུ་འཁྱོལ་ཏེ། དགེ་འདུན་སྡེ་གཉིས་
དབར་འཁྲུག་རྩོད་བྱུང་བ་མཁྱེན་པ་དང་། བཅོམ་ལྡན་འདས་ཀྱིས་དགེ་འདུན་རྣམས་ལ་བླང་དོར་
ལམ་སྟོན་མཛད་དེ། དགེ་འདུན་པ་རྣམས་ཀྱིས་ཕན་ཚུན་གནོད་འཚེ་སྤོངས་དགོས་ཞེས་འདུལ་བའི་
བཅས་ཁྲིམས་གཏན་ལ་ཕབ་བོ།།
བསྟན་དོན། ལུས་ཅན་ཀུན་གྱིས་འཚེ་བའི་ལས་ལ་སྐྲག་སྟེ་མི་འདོད་པ་དང༌། འཆི་བ་ལ་
ཐམས་ཅད་འཇིགས་པས་ན། རང་དང་གཞན་བསྡུར་བའམ་རང་ལ་དཔེ་བླངས་ནས་གཞན་སེམས་
ཅན་གསོད་པའམ་གཞན་ལ་གནོད་པར་མི་ཉན་ནོ།།
འགྲེལ་པ། འཆི་བར་འཇིགས་ཞེས་པའི་སྐབས། སངས་རྒྱས་པའི་ཆོས་ནང་འཆི་བའི་ཆོས་
ཉིད་ལ་ཞིབ་ཏུ་བརྟགས་པ་དང་། རྟེན་ཅིང་འབྲེལ་བར་བྱུང་བ་ཞེས་པས་སྐྱེ་བ་ཕྱི་མའི་རྣམ་གཞག་
ཕྲ་མོ་བསྟན་ཅིང༌། གཤམ་གྱི་རྐྱེན་བཞི་པོ་གང་རུང་གིས་འཆི་བ་མངོན་དུ་འགྱུར་བར་བྱེད་དོ།།
༡)ལས་ཀྱི་ནུས་པ་རྫོགས་པ། འཆི་ཁ་མར་འདོད་ཆགས་སོགས་ཀྱི་ཉོན་མོངས་པའི་སེམས་
སྟོབས་སམ་ཤས་གང་ཆེ་ནའང་། འཆི་བའི་ཚེ་དེས་དབང་སྒྱུར་ནས་དེའི་དབང་གིས་སྐྱེ་བ་ཕྱི་མ་
ལ་ཉིང་མཚམས་སྦྱོར་བའམ་དེ་ལ་རྐྱེན་བྱེད་པར་ནང་པ་སངས་རྒྱས་པ་རྣམས་ཀྱིས་འདོད་དོ། །
འཆི་སེམས་སྐད་ཅིག་མཐའ་མ་དེ་སྟོབས་ཤིན་ཏུ་ཆེ་བར་གསུངས། ལས་ཀྱི་སྐྱེ་འཕེལ་གྱི་ནུས་པ་
རྫོགས་པ་ན། ཚེ་སྲོག་གི་འགུལ་ཤུགས་ཁོངས་སུ་བསྡུས་པའི་ལུས་ཀྱི་དབང་པོའི་བྱེད་ལས་སྐྱེ་
གནས་དེ་གའི་ཚེ་ཚད་མ་རྫོགས་སྔོན་ནས་འགག་པར་འགྱུར། དེ་ཡང་ངན་འགྲོའི་གནས་སུ་སྐྱེ་བའི་
སེམས་ཅན་དག་ལ་ཡང་ཡང་འབྱུང་ཞིང་། གནས་གཞན་དུ་མི་འབྱུང་བའང་མིན་ནོ།།
༢) ཚེ་ཚད་ནི་ཁམས་སོ་སོར་མི་འདྲའོ། །དེ་ཡང་རང་བཞིན་གྱི་ཚེ་རྫོགས་པ་དང་རྒ་བའི་
སྟོབས་ཀྱིས་རྫོགས་པ་སོགས་མང་དུ་མཆིས་སོ། །སྲིད་པའི་ཁམས་མི་འདྲ་བ་ལ་སེམས་ཅན་གྱི་
ཚེ་ཚད་ཀྱང་མི་འདྲ་ཞིང་། ལས་ཀྱི་སྟོབས་ཇི་ལྟར་ཡང་ཚེ་ཚད་རྫོགས་པ་ན། འཆི་བའི་སྡུག་བསྔལ་
མྱོང་དགོས་པ་ལ་རང་དབང་མེད། ཅི་སྟེ་ལས་ཀྱི་ནུས་པ་ཤིན་ཏུ་སྟོབས་ཆེ་ན། ལས་དེས་གནས་
སམ ཁམས་དེ་ཉིད་དུ་སླར་མཚམས་སྦྱོར་བར་བྱེད་ཅིང༌། ལྷ་ལྟ་བུ་བདེ་འགྲོའམ་མཐོ་རིས་ཀྱི་
གནས་གཞན་དུ་སྐྱེ་བར་འགྱུར་རོ ༎
༣) ལས་ཀྱི་ནུས་པ་དང་ཚེ་ཚད་ཅིག་ཅར་དུ་རྫོགས་པའོ།།
སྐྱེ་བ་དེའི་ཚེ་ཚད་མ་རྫོགས་སྔོན་ནས་ལས་སྟོབས་ཆེ་བ་ཞིག་གིས་ལས་གཞན་གྱི་
བར་གཅོད་པ། དེ་ཡང་གློ་བུར་དུ་དུས་མིན་འཆི་བ་དང་ཕྲུ་གུ་འཆི་བ་རྣམས་རྐྱེན་དེའི་དབང་གིས་
སོ༑༑ལས་ཤིན་ཏུ་སྟོབས་ཆེ་བ་ཞིག་གིས་མདའ་མཁའ་ལ་འཕངས་པའི་ཁ་བསྒྱུར་ཏེ་ས་ལ་ལྟུང་བར་
བྱེད་ནུས་སོ། །ཡང་སྔོན་གྱི་ལས་ཤིན་ཏུ་སྟོབས་ཆེ་བ་ཞིག་གིས་མཐའ་མའི་བསམ་བློའི་ནུས་པ་
ཉམ་དམས་པར་བྱས་ཏེ། ཚེ་ཟད་པར་བྱེད། དཔེར་ན། ལྷས་བྱིན་གྱིས་སྐྱེ་བ་དེ་ལ་མི་དགེ་བའི་ལས་
བསགས་པའི་སྟོབས་ལས་ཤི་བ་ལྟ་བུའོ།།
སྔ་མ་གསུམ་དུས་ཀྱི་འཆི་བ་དང་བཞི་པ་དུས་མིན་འཆི་བའོ། །སྒྲོན་མེ་ཞིག་ལ་མཚོན་ན།
རྐྱེན་བཞི་པོ་གང་རུང་ལ་བརྟེན་ནས་འཆི་བ་མངོན་དུ་འགྱུར་ཏེ། སྡོང་རས་ཟད་ནས་འཆི་བ། སྣུམ་
ཟད་དེ་འཆི་བ། སྡོང་རས་དང་སྣུམ་ཅིག་ཅར་དུ་ཟད་དེ་འཆི་བ། ཕྱི་རོལ་གྱི་རྐྱེན་རླུང་བུ་སོགས་ལ་
བརྟེན་ནས་འཆི་བའོ། །དེ་ལྟར་རྐྱེན་བཞི་པོ་གང་རུང་གིས་འཆི་བའི་རྒྱུ་བྱེད་དོ།།
སྐྱེ་བོ་ཆེས་ཉུང་ཤས་ཤིག་འཆི་བ་ལ་གྲ་སྒྲིག་ཡོད་ཅིང་རིང་ནས་རིང་དུ་འཚོ་བར་འདོད།
དེ་དག་གིས་ཉོན་མོངས་པའི་ཉེས་སྐྱོན་ར་འཕྲོད་དེ་མཐའ་མེད་དུ་དགོས་འདོད་པའི་སྲེད་པ་ཉམ་
དམས་པར་བྱས་ཏེ། ཕྱི་མའི་ཤུལ་ལམ་ལ་བདེ་བར་ཆས་ནས་ཉམས་དགའ་བར་བྱེད་དོ། །འཆི་
བའི་འཇིགས་པ་མང་དུ་མཆིས་ཀྱང་སྐྱེ་བོ་ཀུན་ལ་དེ་ལྟར་མིན། སྤྱིར་འཆི་བའི་ཚེ་འཇིགས་སྣང་ཆེ་
བའི་སེམས་ངལ་ཞིག་ངང་གིས་འོང་བ་དེས་ལུས་བདག་ལ་མི་བདག་པ་ར་སྤྲོད་ཅིང༌། དེ་ལྟ་མིན་
ན་བདག་གིས་ལུས་འདི་ཇི་ལྟར་འདོད་འདོད་ལྟར་བཀོལ་དུ་རུང་ངོ༌། །བདག་གིས་ལུས་འདི་རྒྱུན་
མར་བཀོལ་འདོད་ཀྱང་ལུས་ངང་གིས་འཇིག་པ་སུས་ཀྱང་འགོག་མི་ནུས། གྲ་སྒྲིག་ཅི་ཡང་མེད་
པར་འཆི་བར་འགྱུར་ན། འཆི་བའི་ཚེ་སེམས་ནང་འཇིགས་སུ་རུང་ལ་བརྟན་ཆ་མེད་པའི་ཚོར་བ་
དྲག་པོ་ཞིག་མྱོང་ཞིང༌། དེ་ནི་བདག་དང་ལུས་ཀྱི་གནས་ལུགས་ལ་ཕྱིན་ཅི་ལོག་ཏུ་ཞུགས་པའི་
མཇུག་འབྲས་འབའ་ཞིག་གོ།
ཀུན་གྱིས་སྲོག་ལ་གཅེས།
༡༠ (༣) དགེ་འདུན་དྲུག་སྡེའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། དགེ་འདུན་དྲུག་ལས་
གྲུབ་པའི་སྡེ་པ་ཞིག་ལ་ཚིགས་སུ་བཅད་པ་འདི་གསུངས་སོ། །འདི་ནི་གོང་གི་ཚིགས་བཅད་དང་
སྦྲེལ་ལོ །
ཆད་པ་ལ་ནི་ཐམས་ཅད་སྐྲག །གསོན་པ་ལ་ནི་ཐམས་ཅད་དགའ།།
རང་ཉིད་ལ་ནི་དཔེ་ལོངས་ལ། །བརྡེག་པར་མ་བྱེད་གསོད་མ་བྱེད།།
གླེང་གཞི། སྔོན་རྒྱལ་བྱེད་ཚལ་གྱི་དགོན་དུ་དགེ་འདུན་སྡེ་གཉིས་དབར་ཁང་པའི་དོན་དུ་འཁྲུག་
རྩོད་བྱུང་བ་ལ་བཅོམ་ལྡན་འདས་ཀྱིས་འདུལ་ཁྲིམས་བཅས་ཏེ་དབྱེན་བཟླུམས། སྤྱིར་གཞན་ལ་
ལུས་ཀྱི་སྒོ་ནས་འཚེ་བའི་ལས་མི་རུང་ཞེས་བཅོམ་ལྡན་འདས་ཀྱིས་འདུལ་ཁྲིམས་གཏན་ལ་ཕབ་
ཟིན་ཅིང༌། འདུལ་ཁྲིམས་གསར་དུ་བསྣན་པ་ལ་དགེ་འདུན་རྣམས་ཀྱིས་ཚུལ་བཞིན་དུ་བརྩི་སྲུང་
ཞུས་སོ།།
འོན་ཏེ་ད་ཐེངས་དགེ་འདུན་སྡེ་གཉིས་ལས་གཅིག་གིས་གཞན་དེར་སྡིགས་སྐུལ་གྱི་རྣམ་
འགྱུར་བསྟན་པ་ན། གཞན་དེ་འཇིགས་ནས་ངུ་སྐད་བཏོན། བཅོམ་ལྡན་འདས་ཀྱིས་ཚུལ་དེ་
གཟིགས་ཏེ། ཕན་ཚུན་སྡིགས་སྐུལ་གྱི་རྣམ་འགྱུར་ཡང་སྟོན་མི་ཆོག་པའི་འདུལ་ཁྲིམས་ཁ་སྣོན་
མཛད་དོ༎
བསྟན་དོན། རང་ལ་བརྡེག་པ་དང་སྡིགས་པ་ན་ཐམས་ཅད་སྐྲག་པར་འགྱུར་ཏེ། ཀུན་གྱིས་
སྲོག་ལ་གཅེས་པར་འཛིན་པས་ནའོ། །དེའི་ཕྱིར་གཞན་རང་གི་ས་ལ་བཞག་སྟེ་གཞན་ལ་གནོད་པ་
དང་གསོད་པའི་བྱ་བ་ཅིས་ཀྱང་སྤོང་བར་བྱའོ།།
འགྲེལ་པ། གནོད་པ་དང་གསོད་པའི་ལས་སྤོང་བ་ནི་སྙིང་རྗེ་གཞི་ལ་བྱས་ནས་འོང་ཞིང་།
མི་མཐུན་པ་དང་འཁྲུག་རྩོད་ནི་སྙིང་རྗེ་མེད་པས་ལན་ནོ། །ནམ་ཆོས་རྣམས་ཀྱི་གནས་ལུགས་
མཐོང་བ་ན་ཀུན་ཁྱབ་སྙིང་རྗེ་འབྱུང་བ་དང༌། དེ་ཡང་སྒོ་གསུམ་གྱི་སྤྱོད་པའི་ཐོག་ནས་ཐོན་དགོས་
པ་ལས་སྙིང་རྗེའི་བསམ་བློ་ཡོད་པ་ཙམ་གྱིས་མི་ཆོག །མི་དང་དུད་འགྲོ་སོགས་སེམས་ཅན་སུ་
རུང་དེ་དག་སྡུག་བསྔལ་གྱིས་མནར་བ་ན་སྙིང་རྗེས་སྡུག་བསྔལ་དེ་དག་སེལ་བར་འདོད་པ་ལས་
ཟོལ་འཇོག་ནམ་ཡང་མི་བྱེད། ཡང་གཞན་གྱི་སྡུག་བསྔལ་མཐོང་བ་ན་སྙིང་རྗེས་རང་གཅེས་འཛིན་
མགོ་གནོན་བྱེད། དེ་ནི་བཅོམ་ལྡན་འདས་ཀྱིས་གནང་བའི་གདུག་རྩུབ་འཇོམས་པའི་སྨན་མཆོག་
གོ༑གཞན་སྡུག་བསྔལ་གྱིས་མནར་ཟིན་པ་མཐོང་བ་ན་དེ་དག་ལ་སླར་གནོད་པ་ཇི་ལྟར་བྱེད་ནུས་
སམ་ཞེ་ན། དེ་ལ་གཉིས་ཏེ། ཉེ་བ་རྣམས་ལ་མྱ་ངན་བྱེད་ཅིང༌། རིང་བ་རྣམས་ལ་སྡང་ཞིང་ཡིད་
ཚིམ་པར་འགྱུར་རོ༎
ཕྱི་མར་བདེ་བ་འཐོབ་མི་འགྱུར།
༡༠ (༣) ན་གཞོན་མང་པོའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། གཞོན་ནུ་འགའ་ལ་
ཚིགས་སུ་བཅད་པ་འདི་གསུངས་སོ།།
རང་གི་བདེ་བ་བཙལ་ནས་ནི། །བདེ་བ་འདོད་པའི་མི་རྣམས་ལ།།
ཆད་པ་གཅོད་པར་བྱེད་པ་དེ། །ཕྱི་མར་བདེ་བ་འཐོབ་མི་འགྱུར།།
རང་གི་བདེ་བ་བཙལ་ནས་ཀྱང༌། །བདེ་བ་འདོད་པའི་མི་རྣམས་ལ།།
ཆད་པ་གཅོད་པར་མི་བྱེད་ན། །ཕྱི་མར་བདེ་བ་འཐོབ་པར་འགྱུར༎
གླེང་གཞི། སྔོན་སྐབས་ཤིག་ལ་བཅོམ་ལྡན་འདས་གྲོང་ཁྱེར་མཉན་ཡོད་དུ་བསོད་སྙོམས་ལ་ཕེབས་
པ་ན། ན་གཞོན་མང་པོས་སྦྲུལ་ཞིག་ལ་གཅར་རྡུང་བྱེད་བཞིན་པ་གཟིགས་ཏེ་དྲི་རྩད་མཛད་པར།
སྦྲུལ་གྱིས་ཁོང་ཚོར་རྨུག་པར་དོགས་ནས་སྐྲག་སྟེ་རྡུང་བཞིན་གདའ་ཞེས་ལན་བཏབ། དེ་ལ་
བཅོམ་ལྡན་འདས་ཀྱིས། ཅི་སྟེ་རང་ལ་གཞན་གྱིས་གནོད་པར་མི་འདོད་ན། གཞན་ལའང་རང་གིས་
གནོད་པ་ཅིས་ཀྱང་བྱེད་མི་རུང༌། རང་གིས་གཞན་ལ་གནོད་ན། ཕྱི་མ་རྣམས་སུ་རང་ལ་བདེ་བ་མི་
འབྱུང་ངོ༌། །ཞེས་བཀའ་བསྩལ་ཏོ ༎
བསྟན་དོན། གང་དག་བདེ་བ་འདོད་ཀྱང་གཏི་མུག་པས་རང་གི་བདེ་བ་འཚོལ་བ་ན་སྒོ་དུ་མ་
ནས་གཞན་ལ་གནོད་པར་བྱེད་ཅིང་། གནོད་ཡུལ་གྱིས་གནོད་པ་པོ་ལྟར་བདེ་བ་འདོད་པ་ལ་ཁྱད་མེད་
དོ༑༑དེ་ལྟར་གཞན་སྡུག་བསྔལ་བར་བྱས་ན། སྐྱེ་བ་ཕྱི་མ་རྣམས་སུའང་རང་ལ་བདེ་བ་མི་རྙེད་དོ༎
བསྟན་དོན། ཅི་སྟེ་གང་དག་བདེ་བ་འདོད་པ་ལྟར་དེའི་རྗེས་སུ་སྙེག་པ་རྣམས་ཀྱིས་གཞན་ལ་
གནོད་པའམ་སྡུག་བསྔལ་བར་མ་བྱས་ན། དེ་དག་ལ་སྐྱེ་བ་ཕྱི་མ་རྣམས་སུའང་བདེ་བ་འབྱུང་བར་
འགྱུར་རོ༎
འགྲེལ་པ། ཆོས་ཀྱི་ཚིགས་སུ་བཅད་པའི་ཤོ་ལོ་ཀ་མང་ཆེ་བ་ནི་བཅོམ་ལྡན་འདས་ཁྱིམ་
བདག་མགོན་མེད་ཟས་སྦྱིན་གྱིས་བཞེངས་པའི་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ་ན་
གསུངས་པའོ། །མགོན་མེད་ཟས་སྦྱིན་གྱི་ཐོག་མའི་མིང་ལ་སུདཏྟ་(Sudatta) ཞེས་བྱ་ཞིང༌།
གཏོང་སེམས་ཤིན་ཏུ་ཆེ་བས་ཕྱིས་སུ་མགོན་མེད་ཟས་སྦྱིན་ཞེས་ཕྱོགས་ཀུན་ཏུ་གྲགས་པ་དེ་གྲོང་
ཁྱེར་མཉན་ཡོད་ན་འཁྲུངས་པའོ། །ཉིན་ཞིག་རྒྱལ་པོའི་ཁབ་ཏུ་ཚོང་དོན་ཆེད་རང་གི་སྙིད་པོ་ཐུག་
འཕྲད་དུ་བསྐྱོད། སྙིད་པོས་དུས་རྒྱུན་ལྟར་ཕྱིར་མགྲོན་བསུར་མ་བཅར་བར་ལྡུམ་རའི་ནང་གསོལ་
སྟོན་གྲ་སྒྲིག་བྱེད་བཞིན་པ་སུདཏྟས་མཐོང༌། དེའང་ཕྱི་ཉིན་བཅོམ་ལྡན་འདས་ལ་འབུལ་རྒྱུའི་སླད་
གྲ་སྒྲིག་བགྱིས་པ་ཤེས་འཕྲལ་དགའ་སྤྲོ་ཚད་མེད་སྐྱེས། ངག་ནས་བཅོམ་ལྡན་འདས་ཞེས་ངང་
གིས་ཐོན་ཏེ་མཇལ་འདོད་ཀྱི་བསམ་པ་སྐོམ་པ་ཆུ་འདོད་ལྟར་བྱུང༌། དེ་ནས་བཅོམ་ལྡན་འདས་ཉེ་
འགྲམ་གྱི་དུར་ཁྲོད་བསིལ་པའི་ཚལ་དུ་བཞུགས་པ་ཐོས་པ་དང༌། ཕྱི་ཉིན་ཞོགས་པ་མཇལ་ཐུབ་རེ་
ཆེ་སྙམ་སྟེ་ཉལ་དུ་བསྐྱོད་ཀྱང༌། མཇལ་འདོད་ཀྱི་བསམ་པ་ཤུགས་ཆེ་བས་མཚན་མོ་དེར་གཉིད་
ཆག་བྱུང་། གྲོང་ཁྱེར་མཉན་ཡོད་དུ་རྡོག་ཐོན་ཆེད་རྒྱུན་གཏན་དང་མི་འདྲ་བར་ཞོགས་སྔ་ལངས་
བྱས། ངག་རྒྱུན་དུ། སངས་རྒྱས་བཅོམ་ལྡན་འདས་ལ་དད་སེམས་ཤུགས་དྲག་མཆིས་པའི་མཐུ་
ལས་སུདཏྟའི་ལུས་ནས་འོད་ཟེར་ཞིག་འཕྲོས་པ་དང༌། དུར་ཁྲོད་ག་གེ་མོ་ཞིག་བརྒྱུད་ཤར་རེར་
མཉན་ཡོད་ཀྱི་ཕྱོགས་སུ་བསྐྱོད་པས་མུན་པ་རུབ། སེམས་ནང་འཇིགས་སྣང་བྱུང་སྟེ་ཕྱིར་ལོག་བྱ་
གྲབས་བྱེད་སྐབས། སཱིཝཀ་(Sivaka) དང་། གནོད་སྦྱིན། མི་མངོན་པའི་སུདཏྟ་རང་ཉིད་བཅས་
ཀྱིས་ཁོ་པར།
རྟ་དང་གླང་པོ་བརྒྱ་ཕྲག་གཅིག །དྲེལ་འཐེན་འཁོར་ལོ་བརྒྱ་ཕྲག་གཅིག།
རྣ་ལ་ཨ་ལོང་ལེགས་བཏགས་པའི། །སྨན་ཤར་སྟོང་ཚོ་བརྒྱ་ཕྲག་གཅིག།
ཐམས་ཅད་གོམ་ཆེན་གཅིག་གི་ཆ། །བཅུ་དྲུག་པོ་ལ་དོ་མི་ཐུབ།།
དེས་ན་ཕྱི་བཤོལ་མ་བྱས་པར། མདུན་སྐྱོད་བྱས་ན་དེ་ལས་མཆོག།
ཅེས་བསྐུལ་བས་འཇིགས་པ་རང་སར་ཞི་ནས་བཅོམ་ལྡན་འདས་ལ་སླར་རབ་ཏུ་དད། ལུས་ལ་
འོད་ཟེར་ཞིག་སླར་འཕྲོས་ཏེ། བློ་སྟོབས་ཆེན་པོས་མདུན་དུ་བསྐྱོད་ཀྱང་སྔར་ལྟར་མུན་པ་རུབ་
ནས་འཇིགས་ཏེ་དད་སེམས་ཉམས། ལན་གསུམ་པར་མདུན་སྐྱོད་བྱས་མཐར་དུར་ཁྲོད་བསིལ་
པའི་ཚལ་དུ་འབྱོར། དེའི་ཚེ་བཅོམ་ལྡན་འདས་གཞལ་ཡས་ཁང་གི་ཕྱི་རོལ་ཏུ་འཆམ་འཆམ་གནང་
བཞིན་སུདཏྟ་འོང་བ་མཁྱེན་ཏེ། སུདཏྟ་ཞེས་ཁོ་པའི་རུས་མིང་ནས་གང་གི་མདུན་དུ་བོས། མགོན་
མེད་ཟས་སྦྱིན་རབ་ཏུ་དགའ་ནས་གུས་པ་ཆེན་པོས་བཅོམ་ལྡན་འདས་ལ། སྐུའི་ངལ་གསོ་ལྷོད་དལ
བྱུང་ལགས་སམ་ཞེས་བཀའ་འདྲི་ཞུས་པར། བཅོམ་ལྡན་འདས་ཀྱིས་འདི་སྐད་ཅེས་བཀའ་བསྩལ།
ཉོན་མོངས་མེ་དག་རབ་བཅོམ་ཞིང་། །དབང་པོའི་བདེ་ལ་མ་ཆགས་པ།།
སྐྱེ་བའི་ས་བོན་ཡོངས་སྤངས་ཤིང་། འདོད་དང་སྡུག་བསྔལ་མ་ཚོར་བའི།།
དགྲ་བཅོམ་རྟག་ཏུ་བདེ་ལྷོད་ངང་། ཞི་ཞིང་བདེ་ལ་ངལ་གསོ་བས།།
དེས་ན་དེ་ལ་ཡིད་གཉིས་མེད། །ཅི་ཕྱིར་ཞེ་ན་མྱང་འདས་ཐོབ། ཅེས་བཀའ་བསྩལ་ཏོ༎
གདམས་ངག་དེ་ཐོས་པ་དང་མགོན་མེད་ཟས་སྦྱིན་ལ་རྒྱུན་ཞུགས་ཐོབ་སྟེ། ཆར་དུས་རིང་བཅོམ་
ལྡན་འདས་གྲོང་ཁྱེར་མཉན་ཡོད་དུ་གདན་དྲངས། བཅོམ་ལྡན་འདས་ཀྱིས་དབེན་པར་བཞུགས་
རྒྱུར་ཐུགས་དགྱེས་པའི་ཚུལ་བསྟན་ཏེ། ཕེབས་རྒྱུ་ཞལ་གྱིས་བཞེས། དེ་འཕྲལ་མགོན་མེད་ཟས་
སྦྱིན་མཉན་ཡོད་དུ་ཕྱིར་ལོག་ནས་རྒྱལ་སྲས་ཇེ ཏ་ཡི་སྐྱེད་མོས་ཚལ་ཉོས། དེའི་རིན་དུ་སྐྱེད་མོས་
ཚལ་གྱི་ས་ཁོངས་ཁེབས་ཚོད་ཀྱི་གསེར་ཊམ་སྤྲད། དབུས་སུ་སྙན་གྲགས་ཆེ་བའི་རྒྱལ་བྱེད་ཚལ་
གྱི་དགོན་བཞེངས། དེར་བཅོམ་ལྡན་འདས་ཀྱིས་ཆར་དུས་སྐབས་བཅུ་དགུ་བཞུགས་ཏེ། གང་གི་
སྐུ་ཚེ་ཧྲིལ་པོའི་དུས་ཀྱི་ཆ་ཕལ་མོ་ཆེ་བ་དགོན་དེར་བཞུགས་ནས་ཆོས་མང་དུ་གསུངས་པ་དང༌།
ཁྱིམ་པ་རྣམས་ལ་སྨན་པའི་ཆོས་མང་པོ་ཞིག་མགོན་མེད་ཟས་སྦྱིན་ལ་གསུངས། འོན་ཏེ་མགོན་
མེད་ཟས་སྦྱིན་གྱིས་བཅོམ་ལྡན་འདས་ལ་སྐུ་ངལ་བཟོ་དོགས་ཀྱིས་དྲི་བ་མ་དྲིས་སོ།།
སྐབས་ཤིག་ལ་བཅོམ་ལྡན་འདས་ཀྱིས་སྦྱིན་པའི་ཡོན་ཏན་གསུངས་ཏེ། བཅོམ་ལྡན་འཁོར་
དང་བཅས་པར་བསོད་སྙོམས་ཕུལ་ན་བསོད་ནམས་ཤིན་ཏུ་ཆེ་ཞེས་མགོན་མེད་ཟས་སྦྱིན་ལ་སྐུལ་
མ་མཛད། འོན་ཏེ་དགེ་འདུན་དག་གི་ལོངས་སྤྱད་བྱའི་དགོན་པ་ཞིག་བཞེངས་ན་དེ་ལས་བསོད་
ནམས་ཆེ་བ་དང༌། དེ་ལས་བསོད་ནམས་ཆེ་བ་ནི་སངས་རྒྱས་དང༌། ཆོས། དགེ་འདུན་གསུམ་ལ་
སྐབས་སུ་འགྲོ་བ་དེ་དང༌། དེ་ལས་བསོད་ནམས་ཆེ་བ་ནི་སྡོམ་པ་ལྔ་སྲུང་བ་དང༌། དེ་ལས་བསོད་
ནམས་ཆེ་བ་ནི་སྙིང་རྗེ་སྐད་ཅིག་ཙམ་སྒོམ་པའོ་ཞེས་དང༌། ཐམས་ཅད་ཀྱི་ནང་ནས་བླ་ན་མེད་པ་ནི་
མི་རྟག་པ་རྟོགས་པའི་ཤེས་རབ་རྒྱུད་ལ་སྦྱོང་བ་དེའོ། །ཞེས་བཀའ་བསྩལ་ཏོ།།
ཡང་སྐབས་ཤིག་ལ་བཅོམ་ལྡན་འདས་མགོན་མེད་ཟས་སྦྱིན་གྱི་ཁྱིམ་དུ་ཕེབས་པ་ན། ཁྱིམ་
ནས་སྔར་རྒྱུན་དང་མི་འདྲ་བའི་འུར་སྒྲ་ཞིག་གསན་པ་དང་། ཅི་རེད་ཅེས་བཀའ་འདྲི་གནང་བར།
སྟོན་པ་མཆོག །དེ་ནི་བདག་གི་ཁྱིམ་ན་འདུག་པའི་བུའི་ཆུང་མ་ལེགས་སྐྱེས་མའོ། །ཁོ་མོ་འབྱོར་བ་
ཤིན་ཏུ་ཆེ་བའི་ཁྱིམ་ནས་འདིར་འོངས་བས། རང་གི་ཁྱོ་བོའི་ཕ་མ་དང་ཁྱོ་བོ་བཅས་ལ་སེམས་མི་
གཏོད་ཅིང༌། བཅོམ་ལྡན་འདས་ལའང་བརྩི་འཇོག་དང་གུས་བཀུར་མི་བྱེད་དོ། །ཞེས་མགོན་མེད
ཟས་སྦྱིན་གྱིས་ལན་ཕུལ།
བཅོམ་ལྡན་འདས་ཀྱིས་ལེགས་སྐྱེས་མ་གང་གི་མདུན་དུ་བཀའ་འགུགས་གནང་སྟེ། དེང་གི་
དུས་སུའང་སྔ་མོ་ལྟར་གནས་པའི་ཆུང་མ་རིགས་བདུན་གསུངས། དེ་ཡང་ཆུང་མ་གང་ཞིག་སེམས་
གདུག་རྩུབ་ཆེ་བ། གཞན་ལ་མི་མཛའ་བ། སྙིང་རྗེ་མེད་པ། གཞན་གྱི་ཁྱོ་བོ་ལ་དགའ་བ། རང་གི་
ཁྱོ་བོར་མི་དགའ་བ། སྨད་འཚོང་བ། བརྙས་བཅོས་ལ་དགའ་བའི་ཆུང་མ། དེ་རིགས་ལ་ཁྲེལ་མེད་
པ་ཞེས་བྱ། ཁྱོ་བོས་བཟོ་ལས་དང༌། ཚོང་ལས། ཞིང་ལས་སོགས་ལས་སྡུག་གསོག་བགྱིས་པའི་
ནོར་རྣམས་བག་མེད་པར་ལོངས་སྤྱོད་པའི་ཆུང་མའོ། །དེ་རིགས་ལ་རྐུན་པོ་འདྲ་བའི་ཆུང་མ་ཞེས་
བྱ༑ སྒྱིད་ལུག་ཅིང་ལྟོགས་རྔམ་ཆེ་བ། སེམས་ངན་ཅིང་ངག་རྩུབ་པ། དབང་ཤེད་ཆེ་བའི་ཆུང་མ།
དེ་རིགས་ལ་ཁེངས་དྲེགས་ཅན་གྱི་ཆུང་མ་ཞེས་བྱ། རྟག་ཏུ་སེམས་བཟང་ཞིང་སྙིང་རྗེ་ཆེ་བ། མས་
བུ་སྐྱོང་བ་ལྟར་རང་གི་ཁྱོ་བོ་སྐྱོང་བ། ཁྱོ་བོས་བསགས་པའི་ནོར་ལེགས་པར་སྲུང་མཁན་གྱི་ཆུང་
མ༑ དེ་རིགས་ལ་མ་ལྟ་བུའི་ཆུང་མ་ཞེས་བྱ། གཞོན་པས་རྒན་པ་ལ་གུས་པ་ལྟར་རང་གི་ཁྱོ་བོ་ལ་
གུས་པ། བག་དང་ལྡན་པ། ཁྱོ་བོར་སྟུན་མཁས་པའི་ཆུང་མ། དེ་རིགས་ལ་གཅེན་མོ་ལྟ་བུའི་ཆུང་མ་
ཞེས་བྱ། ཡུན་རིང་བྲལ་བའི་མཛའ་བཤེས་འཕྲད་པ་ལྟར་རང་གི་ཁྱོ་བོ་མཐོང་བ་ཙམ་གྱིས་དགའ་
བའི་ཆུང་མ་ནི་རིགས་བཟང་བ་དང་། དགེ་སེམས་ཆེ་བ། ཚུལ་དང་ལྡན་པ། དེ་རིགས་ལ་གྲོགས་
ལྟ་བུའི་ཆུང་མ་ཞེས་བྱ། གནོད་པ་དང་ཆད་པའི་སྒོ་ནས་སྡིགས་པ་ན་ཁོང་མི་ཁྲོ་བར་ཞི་བར་གནས་
ཤིང༌། ཞེ་སྡང་མེད་པར་རང་གི་ཁྱོ་བོ་ལ་བཟོད་བསྲན་ཆེན་པོས་སྟུན་མཁས་པའི་ཆུང་མ། དེ་
རིགས་ལ་གཡོག་མོ་ལྟ་བུའི་ཆུང་མ་ཞེས་བྱའོ།།
ལེགས་སྐྱེས་མ་ཁྱོད་རིགས་བདུན་ལས་གང་མཆིས་སམ་ཞེས་པས། སྟོན་པ་མཆོག །ཁྱེད་
ཀྱིས་བདག་ད་ཕྱིན་གཡོག་མོ་ལྟ་བུའི་ཆུང་མར་དགོངས་པར་མཛོད། ཅེས་ལན་ཕུལ།
མགོན་མེད་ཟས་སྦྱིན་གྱིས་ཉིན་ལྟར་བཅོམ་ལྡན་འདས་མཇལ་དུ་བསྐྱོད་པས་ན། སྐྱེ་བོ་
གཞན་ལ་བཅོམ་ལྡན་འདས་མཇལ་རྒྱུའི་གོ་སྐབས་མ་ཐོབ་པར་བློ་ཕམ་དང་བཅས། ཚེ་དང་ལྡན་པ་
ཀུན་དགའ་བོ་ལ་གསོལ་བ་བཏབ། ཀུན་དགའ་བོས་ཚུལ་དེ་སངས་རྒྱས་ཀྱི་སྙན་དུ་གསོལ། དེའི་
ཕྱིར་ཀུན་དགའ་བོ་བྱང་ཆུབ་ཤིང་ཞེས་བྱ་བ་རྒྱལ་བྱེད་ཚལ་གྱི་དགོན་པའི་རྒྱལ་སྒོའི་འགྲམ་དུ་
བཏབ་པ་དུས་ད་ལྟའང་མཇལ་རྒྱུ་ཡོད་དོ།།
ཇི་སྐད་དུ་བཅོམ་ལྡན་འདས་ཀྱིས། དབང་པོའི་བདེ་བ་དང་རེ་འགའ་བའི་བདེ་བ་སོགས་ཁྱིམ་
པས་མྱོང་བར་ནུས་པའི་རིགས་བཞི། དང་པོ། བདག་དབང་ངམ་དཔལ་འབྱོར་ཉེན་སྲུང་ལ་ཡིད་
ཚིམས་ན། རང་གི་འབད་བརྩོན་ལ་བརྟེན་ནས་ཁྲིམས་མཐུན་གྱིས་སྒོ་གང་ས་ནས་དཔལ་འབྱོར་
གསོག་སྒྲུབ་བྱེད་ཐུབ། གཉིས་པ། ལོངས་སུ་སྤྱོད་སྒོ་དང་རྒྱུ་ནོར་ལས་ཐོབ་པའི་བདེ་བ། གསུམ་པ།
བུ་ལོན་དག་པའི་བདེ་བ་སྟེ། བཞི་པ། ཉེས་སྐྱོན་བྲལ་བའི་བདེ་བ་བཅས་སོ།།
འཁོན་སེམས་ཀྱིས་སྡུག་སྟེར། བག་ཕེབས་སྲུང་བར་བྱ།
༡༠ (༤) ཚེ་དང་ལྡན་པ་ཀུནདདྷཱནའི་(Kundadhana) སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཚེ་དང་ལྡན་པ་
ཀུནདདྷཱན་ལ་ཚིགས་སུ་བཅད་པ་འདི་གཉིས་གསུངས་སོ།།
ཚིག་རྩུབ་ཅི་ཡང་སྨྲ་མི་བྱ།།ཁྱོད་ལ་སྨྲས་པའི་ལན་གློན་འགྱུར༎
ཁ་འཁྱལ་གཏམ་ནི་སྡུག་བསྔལ་ཉིད། །ཁྱོད་ལ་དབྱུག་པ་སླར་རེག་འགྱུར།།
འོན་ཏེ་སྣད་པའི་འཁར་བ་བཞིན། །རང་གིས་ཅི་ཡང་མི་སྨྲ་ན༎
མྱ་ངན་འདས་པ་འདི་ཡིས་འཐོབ། །བཀྱལ་བའི་ཚིག་དག་ཡོད་མ་ཡིན།།
གླེང་གཞི། ཚེ་དང་ལྡན་པ་ཀུནདདྷཱན་རབ་ཏུ་བྱུང་བའི་ཉི་མོ་དེ་ནས་བཟུང་བུད་མེད་ཆེ་གེ་མོ་
ཞིག་གིས་ཁོ་པར་སྡོང་གྲོགས་བགྱིས། བུད་མེད་དེ་གཞན་གྱི་འདྲེན་བྱེད་ཡུལ་དུ་གྱུར་ནའང༌།
ཀུནདདྷཱནས་མ་མཐོང༌། གྲོང་དུ་བསོད་སྙོམས་ལ་ནམ་བྱོན་ཀྱང་གྲོང་མི་ཚོས། འདི་ཁྱོད་ལ་འབུལ
ལོ༑ ༑ཞེས་དང་པོ་ཚེ་དང་ལྡན་པར་བསོད་སྙོམས་འབུལ་བ་དང༌། འདི་ངེད་ཅག་གི་བུད་མེད་སྡོང་
གྲོགས་ལའོ། །ཞེས་གཉིས་པ་བུད་མེད་དེར་འབུལ་སྲོལ་གདའ། དེ་ཡང་ཇི་ལྟར་ཞེ་ན། སངས་རྒྱས་
འོད་སྲུང་གི་བསྟན་པའི་སྐབས་མ་གཅིག་ལས་བཙས་པའི་ཁྱེའུ་གཉིས་རབ་ཏུ་བྱུང་ནས་གཅིག་
གིས་གཅིག་ལ་ཧ་ཅང་བརྩེ་ཞིང་མཆེད་གྲོགས་སུ་གྱུར་ནས་རྟག་ཏུ་མཉམ་དུ་འགྲོགས། ཡང་སངས་
རྒྱས་དཱིབྷཱཡུའི་(Dighayu) སྐུ་དུས་སུ་དགེ་འདུན་དེ་གཉིས་ཀྱིས་སྨྱུང་མར་གནས་ཕྱིར་ལོ་ནས་
ལོ་བསྟུད་ཟླ་བ་ནས་ཟླ་བ་བསྟུད་དེ་ལྷན་དུ་འཛོམས། གནས་ཁང་དུ་བྱོན་ཏེ་གཅིག་གིས་གཅིག་ལ།
ངེད་ཅག་ཚོམས་ཁང་ནང་ལྷན་དུ་འགྲོའོ་ཞེས་བརྗོད་ཀྱི་ཡོད།
དེའི་ཚེ་ལྷ་མོ་ཞིག་སླར་ལྷ་ཡུལ་དུ་སྐྱེས་ནས་དགེ་འདུན་དེ་གཉིས་མཐོང་བ་ན། དགེ་འདུན་
དེ་གཉིས་སྡོང་གྲོགས་བགྱིས་པ་ཧ་ཅང་ཡུན་རིང་དྲགས་པས། ངས་ཐབས་ཀྱིས་ཁོ་གཉིས་ཁ་བྲལ་
གཏོང་ཐུབ་ཨེ་ཡོང་སྙམ། རིང་པོ་མི་ཐོགས་པར་དགེ་འདུན་གཅིག་གིས། མཆེད་གྲོགས། ཡུད་ཙམ་
སྒུགས་དང་། བདག་རབ་བྱུང་གི་དགོས་མཁོ་ལ་ཅིས་ཀྱང་ཁ་ཡ་བྱེད་དགོས། ཞེས་སྨྲས་པ་ལྷ་མོས་
ཐོས་འཕྲལ་བུད་མེད་ཅིག་གི་ཆ་བྱད་དུ་བརྫུས་ནས་ཚེ་དང་ལྡན་པ་དང་ལྷན་ཅིག་ཏུ་སྐྱེད་ཚལ་སྟུག་
པོའི་གསེབ་ཏུ་གཤེགས། ནགས་ཁྲོད་ནས་ཕྱིར་བྱོན་པའི་ཚེ་བུད་མེད་དེས་ལག་གཅིག་གིས་སྐྲ་
ཕོན་བཟུང་བ་དང་གཞན་དེས་ནང་འཇམ་བཟུང་བཞིན་ཚེ་དང་ལྡན་པའི་རྗེས་དེ་མ་ཐག་ཏུ་འོངས།
ཁོ་མོས་ཚེ་དང་ལྡན་པའི་མཆེད་གྲོགས་མཐོང་བ་དང་མི་སྣང་བར་གྱུར། ཚེ་དང་ལྡན་པ་ཉིད་ཀྱིས་
བུད་མེད་དེ་མ་མཐོང་མོད་ནགས་ཀྱི་ཕྱི་རོལ་དུ་བསྒུགས་ནས་བསྡད་པའི་མཆེད་གྲོགས་གཞན་
དེས་ཚུལ་དེ་མཐོང་བ་ན། མཆེད་གྲོགས། ཁྱོད་ཀྱི་ཚངས་སྤྱོད་ཀྱི་སྡོམ་པ་ཉམས་སོ་ཞེས་སྨྲས་པར།
བདག་གིས་སྡོམ་པ་ཉམས་པའི་ལས་ཅི་ཡང་མ་བྱས་ཞེས་ལན་བཏབ། གཞོན་ནུ་མ་ཞིག་གིས་འདི་
དང་འདི་ཞེས་བྱེད་ཀྱིན་ཁྱེད་ཀྱི་རྗེས་སུ་འོངས་བ་བདག་གིས་མཐོང་བས། ད་དུང་ཁྱེད་ཀྱིས་ཅི་ཡང་
མ་བྱས་ཟེར་དོན་ཅི་ཞེས་དྲིས།
ཚེ་དང་ལྡན་པ་ཧ་ལས་ཧང་སང་སྟེ། མཆེད་གྲོགས། ཁྱོད་ཀྱིས་བདག་ལ་ཁག་དཀྲི་མ་བྱེད།
བདག་གིས་དེ་ལྟར་གཏན་ནས་མ་བགྱིས་སོ་ཞེས་བརྗོད་པར། མཆེད་གྲོགས་ན་རེ། བདག་གིས་
དངོས་སུ་མཐོང་ཡང་ད་དུང་ཁྱེད་ལ་ཡིད་ཆེས་བྱ་རྒྱུར་རེ་ལྟོས་བྱེད་དམ། ཞེས་སྨྲས་མ་ཐག་སྤྲོ་
ལངས་ནས་འཁར་བ་དུམ་བུར་བཅག་སྟེ་ཐོན། དེར་མ་ཟད་མཚམས་ཁང་ནང་འཛོམས་པའི་ཚེ།
ཚེ་དང་ལྡན་པའི་ལྷན་དུ་སྨྱུང་གནས་སོགས་དགེ་སྒྲུབ་ཀྱི་བྱ་བ་ཅིས་ཀྱང་མི་བྱའོ། །ཞེས་ཐ་ཚིག་
བསྒྲགས། འོན་ཏེ་ཚེ་དང་ལྡན་པ་ན་རེ། མཆེད་གྲོགས། བདག་གི་ཚུལ་ཁྲིམས་ལ་ནག་ནོག་གི་དྲི་མ་
ཏིལ་འབྲུ་ཙམ་ཡང་མ་གོས་སོ་ཞེས་ནན་གྱིས་བརྗོད་ཀྱང་། མཆེད་གྲོགས་ཀྱིས། འོ་ན་བདག་གིས་
དངོས་སུ་མཐོང་བ་དེ་ཅི་ཟེར་ལྡབ་སྐྱོར་བྱས། མཆེད་གྲོགས་དེ་ཚེ་དང་ལྡན་པའི་ལྷན་དུ་སྨྱུང་གནས་
ལ་འདུག་མི་འདོད་པ་བུད་མེད་དེས་མཐོང་ནས། བདག་གིས་ནོར་འཁྲུལ་ཆེན་པོ་བྱས་འདུག་ཅེས་
གནོང་འགྱོད་ཆེན་པོས་མཆེད་གྲོགས་དེའི་གམ་དུ་བསྐྱོད་ནས། ཁོ་མོ་ན་རེ། ཚེ་དང་ལྡན་པ་མཆོག་
གི་ཚུལ་ཁྲིམས་ལ་སྐྱོན་གྱིས་མ་གོས་སོ། །དེ་ཇི་ལྟར་ཞེ་ན། དེའང་བདག་གིས་ཁོང་ལ་ཉམས་ཚོད་
ལེན་ཕྱིར་བགྱིས་པས། ཁོང་དང་ལྷན་ཅིག་ཏུ་རྒྱུན་ཆགས་སུ་སྨྱུང་མར་གནས་པར་འཚལ་ལགས།
ཞེས་གསོལ་བ་བཏབ། མཆེད་གྲོགས་ཀྱིས་བར་སྣང་ཁྲོད་ནས་བུད་མེད་དེ་མཐོང་བ་དང་། ཁོ་མོའི་
གཏམ་ལ་ཡིད་རྟོན་བྱས་ཏེ། ཚེ་དང་ལྡན་པ་དང་ཐབས་ཅིག་ཏུ་སྨྱུང་མར་གནས་མོད་ཀྱི། བློ་ཕུགས་
སུ་སྔར་ལྟར་སྤྲོ་སིང་ངེ་བ་ཞིག་མ་བྱུང༌།
དེ་དག་གི་ཚེ་རྫོགས་པ་དང༌། དགེ་འདུན་དེ་གཉིས་རང་རང་གི་ལས་ལྟར་སྐྱེ་བ་བླངས།
བུད་མེད་དེ་དམྱལ་བ་མནར་མེད་དུ་སྐྱེས་ནས་སངས་རྒྱས་གཉིས་ཀྱི་བསྟན་པའི་རིང་སྡུག་བསྔལ་
མྱངས་ཏེ། མཐར་གྲོང་ཁྱེར་མཉན་ཡོད་དུ་སྟོན་པ་ཤཱཀྱ་ཐུབ་པའི་བསྟན་པ་འདིའི་སྐབས་མི་ཕོ་ཞིག་
གི་སྐྱེ་བ་བླངས་སོ། །ནར་གསོན་པ་དང་འཁོར་བ་ལ་སྙིང་པོ་མེད་པ་མཐོང་སྟེ་ཁྱིམ་ནས་ཁྱིམ་མེད་
པར་རབ་ཏུ་བྱུང་བ་དང༌། སྡོམ་པ་ཡོངས་སུ་རྫོགས་པ་བླངས། དེ་ནས་བཟུང་བུད་མེད་ཀྱི་ཆ་བྱད་
འཛིན་པའི་གཟུགས་བརྙན་ཞིག་ཁོ་པའི་རྗེས་སུ་བསྙེགས། དེའི་ཕྱིར་མིང་ལ་ཀུནདདྷཱན་ཞེས་ཐོགས་
སོ༑ ༑དགེ་འདུན་རྣམས་ཀྱིས་བུད་མེད་ཅིག་ཁོ་པའི་རྗེས་སུ་འབྲང་པ་མཐོང་འཕྲལ་མགོན་མེད་ཟས་
སྦྱིན་ལ་འདི་སྐད་ཅེས་སྨྲས། ཁྱིམ་བདག་ལགས། ཚུལ་ཁྲིམས་ལ་མི་གནས་པའི་དགེ་འདུན་འདི་
ཁྱེད་ཀྱི་དགོན་པ་ནས་ཕྱིར་མ་འཕུད་ན། དགེ་འདུན་སྤྱི་ཡི་མཚན་ཤས་སུ་འགྲོ་བར་ངེས་སོ། །ཞེས་
བསྐུལ་བར། མགོན་མེད་ཟས་སྦྱིན་ན་རེ། ཚེ་དང་ལྡན་པ་ལགས། བཅོམ་ལྡན་འདས་དགོན་པར་
བཞུགས་མེད་དམ་ཞེས་དྲིས་པས། བཞུགས་ལགས་སོ་ཞེས་ལན་བཏབ། དེས་ན། བཅོམ་ལྡན་
འདས་ཉིད་ཀྱིས་མཁྱེན་ནོ། །ཞེས་སྨྲས། དེ་ནས་དགེ་འདུན་རྣམས་ཐོན་ཏེ་ས་ག་མ་ལ་ཞུས་པས།
ཁོ་མོས་ཀྱང་ལན་དབྱེར་མེད་པ་བཏབ།
ཁྱིམ་པ་གཉིས་ཀྱི་ལན་ལ་དགེ་འདུན་རྣམས་ཡིད་མ་ཚིམས་པར་རྒྱལ་པོའི་མདུན་དུ་བཅར་
ནས། ཀྱེ་རྒྱལ་པོ་ཆེན་པོ། ཀུནདདྷཱནས་བུད་མེད་ཅིག་དང་ལྷན་དུ་འགྲོགས་ཏེ། དགེ་འདུན་སྤྱི་ལ་
མཚན་ཤས་བཟོ་བས་ན། རྒྱལ་པོའི་ཁབ་ལས་མཐར་སྤྱུགས་ན་བཟང་ཞེས་ཞུས། རྒྱལ་པོས། ཁོ་
པ་གང་ན་གདའ་ཞེས་དྲིས་པར། དགོན་པར་འདུག་ཅེས་ཞུས། དེས་ན། ཤིན་ཏུ་ལེགས། ཁྱེད་ཅག་
རང་རང་གི་གནས་སུ་བྱོན་ཅིག །བདག་གིས་ཁོ་བོ་འཛིན་བཟུང་བྱའོ། །ཞེས་བརྗོད། དེ་ལྟར་རྒྱལ་
པོས་དམག་མི་ཁྲིད་ནས་ཉིན་དེའི་དགོང་དྲོ་དགོན་པར་བསྐྱོད་དེ་ཀུནདདྷཱན འི་ཤག་གི་མཐའ་བསྐོར།
རྒྱལ་པོ་རང་ཉིད་ཤག་གི་སྒོའི་ཁ་གཏད་དུ་བསྡད།
ཚེ་དང་ལྡན་པས་སྐད་ཅོར་ཐོས་མ་ཐག་ཕྱིར་དོན་པས། རྒྱལ་པོས་བུད་མེད་ཅིག་ཁོ་པའི་
རྗེས་སུ་ཡོང་བ་མཐོང༌། རྒྱལ་པོ་རང་གི་གྲྭ་ཤག་ཏུ་བྱོན་པ་ཤེས་འཕྲལ་ཀུནདདྷཱནས་ཤར་རེར་
དགོན་པའི་ཚོམས་ཁང་ནང་བསྐྱོད་དེ་བསྡད། འོན་ཏེ་རྒྱལ་པོས་ཚེ་དང་ལྡན་པར་གུས་ཕྱག་མ་
འཚལ་བར་ཚོམས་ཁང་གི་སྒོ་རྒྱབ་དང་སྟན་འོག་སོགས་སུ་བཙལ་ཀྱང་བུད་མེད་མ་མཐོང་། མཐར་
ཚེ་དང་ལྡན་པར། བདག་གིས་གནས་འདི་ནས་བུད་མེད་ཅིག་མཐོང་བས། གང་ན་གདའ། ཞེས་
དྲིས་ཙ་ན། རྒྱལ་པོ་ཆེན་པོ། བདག་གིས་སུ་ཡང་མ་མཐོང་ཞེས་ལན་བཏབ། ཡང་རྒྱལ་པོ་ན་རེ། ད་
ལྟ་ཉིད་དུ་ཁྱོད་ཀྱི་རྒྱབ་ནས་བདག་གིས་བུད་མེད་ཅིག་མཐོང་ཞེས་པར། ཚེ་དང་ལྡན་པས་སྔོན་ལྟར་
ལན་བཏབ། འོ་ན་ཡུད་ཙམ་ཕྱིར་བྱོན་ཅིག་ཅེས་སྨྲས་པ་ལྟར། ཚེ་དང་ལྡན་པ་ཕྱིར་བྱོན་ཏེ་ཚོམས་
ཁང་ལ་ཁ་ཕྱོགས་ཏེ་བསྡད་པ་ན། སླར་རྒྱལ་པོས་གང་གི་རྒྱབ་ནས་བུད་མེད་ཅིག་མཐོང༌། དེ་འཕྲལ་
རྡོ་སྐས་འཛེགས་ནས་ཡང་ཐོག་ཏུ་བསྐྱོད་དེ་བཙལ་ཀྱང་མ་མཐོང༌། ཡང་རྒྱལ་པོས། བུད་མེད་དེ་
གང་ན་ཡོད་ཅེས་པར། བདག་གིས་མ་མཐོང་ཞེས་ལན་བཏབ། ངས་ད་ལྟ་རང་ཁྱོད་ཀྱི་རྒྱབ་ཏུ་བུད་
མེད་ཅིག་ཀེ་རེར་ལངས་པ་མཐོང་བས། དྲང་པོ་ཤོད་ཅེས་ནན་གྱིས་དྲིས། དེ་ལ་ཚེ་དང་ལྡན་པས།
རྒྱལ་པོ་ཆེན་པོ། གཞན་རྣམས་ཀྱིས་ཀྱང་བུད་མེད་ཅིག་བདག་གི་རྗེས་སུ་བྱེད་ཀྱིན་གདའ་ཟེར།
འོན་ཏེ་བདག་གིས་གཏན་ནས་མ་མཐོང་ངོ༌། །ཞེས་སྨྲས།
དེས་ན། རྒྱལ་པོས་གཤིན་པོའི་གྲིབ་གཟུགས་སུ་དོགས་ཏེ། ཚེ་དང་ལྡན་པར། བུད་མེད་དེས་
སླར་ཁྱེད་ཀྱི་རྗེས་སུ་འབྲངས་ན། ཐ་ན་བསོད་སྙོམས་ཀྱང་འབུལ་མཁན་མི་འོང་བས། འཆར་ཅན་
བདག་གི་ཁྱིམ་ན་ཤོག །བདག་གིས་ཁྱོད་ལ་འཚོ་བའི་ཡོ་བྱད་བཞི་སྦྱོར་རོ་ཞེས། མགྲོན་དུ་བོས་ནས་
ཁ་གྱེས། དགེ་འདུན་རྣམས་ཀྱིས་བཅོམ་ལྡན་འདས་ཀྱི་སྐུ་གམ་དུ་བཅར་ཏེ་ཚུལ་དེ་སྙན་དུ་གསོལ།
བཅོམ་ལྡན་འདས་ཀྱི་ཞལ་ནས། དགེ་འདུན་དེའི་སྔོན་གྱི་སྐྱེ་བར་བུད་མེད་གཤིན་འདྲེ་ཞིག་གི་ལུས་
བླངས་ནས་ལས་ངན་བརྩམས་པའི་རྣམ་སྨིན་དུ་དེ་ལྟར་འོངས་སོ། །ཞེས་བཀའ་བསྩལ་ཏོ།།
བསྟན་དོན། ཚིག་རྩུབ་སྨྲ་བར་མི་བྱ། དེ་ལྟར་སྨྲ་བ་བཀག་ན། གཞན་གྱིས་རང་ལ་དེ་དེ་
བཞིན་དུ་སྨྲ་བར་བྱེད། དེ་ལས་ལྡོག་སྟེ། ཚིག་རྩུབ་ཚེར་མ་དང་འདྲ་བས་རང་དགར་སྨྲས་ན་རང་ལ་
ལན་གློན་ཏེ། མཐར་འཁྲུག་ཟིང་གི་རྐྱེན་དུ་འགྱུར་བའང་སྲིད་དོ།།
བསྟན་དོན། སྐྱེ་བོ་གང་ཞིག་ལེབ་མོར་བྱས་པའི་ཟངས་སྣོད་འདྲ་བར་ཞི་འཇམ་ཞིང་ངག་
འཇམ་པ་ན། ཐར་པ་ཐོབ་པ་དང་གཉིས་སུ་མེད་ཅིང༌། དེ་ལྟའི་སྐྱེ་བོ་ཅ་ཅོ་ཉུང་ཞིང་དོན་མེད་པའི་
གཏམ་མི་སྨྲ། ཐ་ན་དེ་ལ་བརྡེགས་ནའང་ལེབ་མོར་བྱས་པའི་ཟངས་སྣོད་ཀྱིས་སྒྲ་མི་སྦྱིན་ནོ ༎
འགྲེལ་པ། འདིར་བསླབ་བྱ་ནི་ཡང་དག་པའི་ངག་ལ་བརྟེན་དགོས་ཤིང་། ཡང་དག་པའི་ངག་
ཅེས་པའང་། ༡) དྲང་པོ་སྨྲས་ཏེ་རྫུན་སྤོང་བའོ། །༢) དབྱེན་སྦྱོར་དང་མི་མཐུན་པའི་རྐྱེན་བྱེད་པའི་
ངག་མི་སྨྲ་བར། དེ་ལས་ལྡོག་སྟེ་སྨྲ་བ། ༣)ཚིག་རྩུབ་དང་སྐུར་འདེབས་སྤངས་ཏེ། དེ་ལས་ལྡོག་སྟེ་
སྨྲ་བ། ༤) ཅ་ཅོའམ་གཏམ་འཆལ་མི་སྨྲ་བར་དོན་ཡོད་པའི་གཏམ་སྨྲ་བའོ།།
རྒ་དང་འཆི་བས་འདེད་པར་འགྱུར།
༡༠ (༥) དགེ་བསྙེན་མ་འགའི་སྒྲུང་།
སངས་རྒྱས་བཅོམ་ལྡན་འདས་ཤར་གྱི་ནགས་ཞེས་བྱ་བའི་དགོན་དུ་བཞུགས་པའི་ཚེ། བུད་མེད་ལྔ་
བརྒྱ་ལ་ཚིགས་སུ་བཅད་པ་འདི་གསུངས་སོ།།
ཇི་ལྟར་ཕྱུགས་རྫིས་དབྱུག་པ་ཡིས། །ཕྱུགས་རྣམས་ལྷས་སུ་འདེད་བྱེད་པ།།
དེ་བཞིན་སྲོག་ཆགས་རྣམས་ཀྱི་ཚེ། །རྒ་དང་འཆི་བས་འདེད་པར་འགྱུར།།
གླེང་གཞི། གྲོང་ཁྱེར་མཉན་ཡོད་ནས་བུད་མེད་ལྔ་བརྒྱ་ཤར་གྱི་ནགས་དགོན་དུ་བསླབ་སྡོམ་བརྒྱད་
སྲུང་དུ་འོངས། མཚན་སྙན་ཆེ་བའི་དགོན་པའི་ཡོན་བདག་ས་ག་མས་ན་སོ་མི་གཅིག་པའི་བུད་
མེད་སོ་སོར་སྨྱུང་གནས་སུ་ཡོང་དོན་དྲིས་པར། ལོ་ན་མི་འདྲ་བའི་བུད་མེད་དག་གིས་རྒྱུ་མཚན་མི་
འདྲ་བའི་ལན་མི་འདྲ་བ་མང་དུ་བཏབ། རྒན་པ་རྣམས་ན་རེ། སྐྱེ་བ་ཕྱི་མར་ལྷ་ཡུལ་དུ་སྐྱེས་ནས་རྙེད་
པ་དང་ལྷ་ཡི་དཔལ་འཐོབ་རེ་བཅངས་ནས་དགོན་པར་སྨྱུང་གནས་སུ་འོངས་ཟེར་བ་དང༌། འབྲིང་
བ་རྣམས་ན་རེ། རང་རང་གི་ཁྱོ་བོའི་ཟུར་མོ་དང་ལྷན་དུ་གནས་གཅིག་ཏུ་འདུག་མི་འདོད་པར་སྨྱུང་
གནས་ལ་འོངས་ཟེར། གཞོན་པ་ལས་གཉེན་སྒྲིག་ཟིན་པ་དག་ན་རེ། རང་གི་ཁྱེའུ་དང་པོ་དེ་བུ་ཞིག་
བཙའ་བའི་དོན་དུ་འོངས་ཟེར་བ་དང་། གཉེན་སྒྲིག་མ་ཟིན་པ་རྣམས་ཀྱིས། ཁྱོ་བོ་བཟང་པོ་ཞིག་དང་
འཕྲད་པའི་སླད་དུ་སྨྱུང་གནས་ལ་འོངས་ཟེར་རོ༎
དྲི་ལན་དེ་དག་གསན་རྗེས་ས་ག་མས་བུད་མེད་ཡོད་དོ་ཅོག་བཅོམ་ལྡན་འདས་ཀྱི་སྐུ་དྲུང་དུ་
ཁྲིད་དེ། ལོ་ན་ཐ་དད་པའི་བུད་མེད་རྣམས་ཀྱི་ལན་ཐ་དད་པ་བཏབ་པའི་ཚུལ་བཅོམ་ལྡན་འདས་ཀྱི་
སྙན་དུ་གསོལ་བས། ཇི་སྐད་དུ་གང་གི་ཞལ་ནས། རིགས་ཀྱི་བུ་མོ་ས་ག་མ། སྐྱེ་བ་དང༌། རྒ་བ།
འཆི་བ་ནི་རྟག་ཏུ་འོང་ངོ་། །དེ་ཅིའི་ཕྱིར་ཞེ་ན། གང་སྐྱེས་ཙམ་ཉིད་ནས་རྒ་བ་དང་འཆི་བའི་བདག་
ཉིད་དུ་གྲུབ་ཅིང་འཆི་བར་འགྱུར་རོ། །འོན་ཏེ་དེ་དག་གིས་འཁོར་བ་ལ་རྒྱབ་ཀྱིས་ཕྱོགས་ཏེ་ཐར་པ་
དོན་དུ་མི་གཉེར་བར། དེ་ལ་ཞེན་ཅིང་འཁོར་བར་འདོད་དོ། །ཞེས་བཀའ་བསྩལ་ཏོ༎
བསྟན་དོན། ཇི་ལྟར་ཕྱུགས་རྫིས་དབྱུག་པས་ཕྱུགས་རྩྭ་ཐང་སྟེང་འདེད་པ་ལྟར། རྒ་བ་དང་
འཆི་བ་སོགས་ཀྱིས་སེམས་ཅན་གྱི་ཚེ་སྲོག་ཕྱི་མའི་ལྔ་ལམ་དུ་འདེད་པ་སྟེ་རང་ལ་དབང་མེད་པར་
བྱེད་དོ༎
འགྲེལ་པ། ཡོན་བདག་ས་ག་མ། ས་ག་མ་ནི་ཡབ་དྷན་ནཱ་ཇཱ་ཡཱའི་(Dhananjaya) བུ་
མོ་དང༌། ཡུམ་གྱི་མཚན་ལ་སུམན་ལྷ་མོ་(Sumana Devi) ཞེས་བྱ། བུ་མོའི་སྙིང་དུ་སྡུག་པའི་
མེས་པོ་ནི་ཕྱུག་བདག་མཱན་ཌ་ཀཱ་(Mendaka) ཞེས་བྱ་བའོ། །ན་སོ་བདུན་ལ་སོན་པ་ན། ཨངྒ་
(Anga) ཞེས་པའི་རྒྱལ་པོའི་ཁབ་ཀྱི་ཡུལ་གྲུ་རྦ་ཌི་ཡཱ (Bhaddiya)སྟེ་ས་ག་མའི་སྐྱེས་ཡུལ་དུ་
བཅོམ་ལྡན་འདས་ཀྱི་ཞབས་ཀྱིས་བཅགས་ཏེ་བྱིན་གྱིས་བརླབས། དེ་ཡང་བུ་མོའི་མེས་པོས་ཐོས་
ཏེ༑ བུ་མོ་ལ། བརྩེ་བའི་ཚ་མོ། དེ་རིང་ནི་ཁྱོད་ཀྱི་སྐྱིད་པའི་ཉིན་མོ་ཡིན་ལ་བདག་གིའང་སྐྱིད་པའི་
ཉིན་མོ་ཡིན་པས། ཤིང་རྟ་འཁོར་ལོ་གྲ་སྒྲིག་བགྱིས་ཏེ། ན་ཆུང་ཞལ་ཏ་མ་དང་འཁོར་རྣམས་ཁྲིད་
ནས་བཅོམ་ལྡན་འདས་ཕེབས་བསུར་གཅོར་ཞིག་ཅེས་སྨྲས།
དེ་ལྟར་ས་ག་མས་གྲ་སྒྲིག་ཨང་གསར་བྱས། ཕེབས་བསུར་བཅར་ནས་བཅོམ་ལྡན་འདས་
མཇལ་བ་དང་གུས་ཕྱག་ཕུལ། ཁོ་མོའི་བཅོས་མིན་གྱི་སྤྱོད་ཚུལ་ལ་བཅོམ་ལྡན་འདས་ཐུགས་རབ་ཏུ་
མཉེས་ཏེ་འཁོར་གཡོག་དང་བཅས་པར་དེ་མུར་ཆོས་གསུངས། ས་ག་མ་ལོ་ན་ཆུང་ཡང་ཀུན་སྤྱོད་
ཀྱི་ཐད་ནས་གཞན་ལ་ལྟོས་ཏེ་ཡར་ཐོན་ཧ་ཅང་ཆེ་བས། སངས་རྒྱས་ཀྱི་ཆོས་གསན་མ་ཐག་རྒྱུན་
ཞུགས་ཐོབ། དེ་ཡང་དེབ་ཐེར་ཁག་ལས་ཇི་སྐད་དུ། ལོ་ན་ཕྲ་ཡང་ཕོ་སྟོབས་དང༌། །མཛངས་མའི་
ཡོན་ཏན་ཀུན་དང་ལྡན། །སྐྲ་ནི་རྨ་བྱའི་མཇུག་སྒྲོ་འདྲ། །སིལ་བུར་འཕྱང་ན་སྨད་གཡོག་གི །མཐའ་
སྒྲིལ་བར་དུ་སྙོབ་པ་དང༌། །སྐྲ་འདབས་འཁྱིལ་ཏེ་གྱེན་དུ་འགྲེང༌། །མཆུ་ནི་དམར་ཞིང་འཇམ་ལ་
མཉེན། སོ་ནི་དཀར་ལ་གྲལ་འགྲིག་པོར། །ཕ་ལམ་བཞིན་དུ་འོད་འཚེར་བ། །བྱུག་རྫས་ཅི་ཡང་མ་
བསྐུས་ནའང༌། །བཞིན་མདངས་གསེར་གྱི་མདོག་ཅན་དང༌། །པདྨའི་འདབ་མ་བཞིན་དུ་འཇམ། །
བྱིས་པ་མང་དུ་བཙས་ནའང༌། ལུས་ནི་མཉེན་ཅིང་གཞོན་ཤ་ཆགས། །ཞེས་གྲགས་སོ།།
སྐྲ་དང༌། ཤ་མདོག །སོ། བཞིན། གཞོན་ཤ་བཅས་བུད་མེད་ཀྱི་མཛེས་ཆོས་ལྔ་ཡི་སྟེང་ས་
ག་མར་ད་དུང་འཇིག་རྟེན་དང་འཇིག་རྟེན་ལས་འདས་པའི་ཤེས་རབ་ལྡན། ལོ་ན་བཅོ་ལྔའམ་བཅུ་
དྲུག་ལ་སོན་པའི་ཚེ། དུས་སྟོན་ག་གེ་མོ་ཞིག་གི་སྐབས་སུ་འཁོར་གཡོག་ཁྲིད་དེ་གཙང་ཆུར་ཁྲུས་
བྱ་བར་རྐང་ཐང་དུ་བསྐྱོད། གློ་བུར་དུ་སྦྲང་ཆར་བབས་ཏེ་འཁོར་གཡོག་རྣམས་ཀྱིས་བག་ཚ་བ་
མེད་པར་རང་མགོ་གང་ཐོན་གྱིས་བྲོས་ཏེ་ཚོམས་ཆེན་ཞིག་གི་ནང་ཆར་གཡོལ་བགྱིས། ཚོམས་
ཆེན་དེའི་ནང་བྲམ་ཟེ་འགའ་ཡོད་ཅིང༌། ཁོང་ཚོ་ནི་རང་གི་སློབ་དཔོན་ལ་བུད་མེད་ཀྱི་མཛེས་ཆོས་
ལྔ་ལྡན་པའི་ན་ཆུང་བདག་མོ་ཞིག་འཚོལ་དུ་འོངས། གཤིས་རྒྱུད་བཟང་བའི་བུ་མོ་ས་ག་མའི་སྨད་
གཡོག་དང་རྒྱན་ཆ་རྣམས་ཆར་པས་བརླན་ཀྱང༌། བྲེལ་འཚུབ་ཅི་ཡང་མེད་པར་ཡ་རབས་ཚུལ་
མཐུན་ངང་ཚོམས་ཆེན་ནང་འཛུལ། བྲམ་ཟེ་དག་གིས་ས་ག་མར། ཁྱོད་ཀྱིས་གཞན་ལྟར་གོམ་ཁ་
མྱུར་པོར་ཡོང་ན་ཆར་པས་བརླན་པར་མི་གྱུར་རོ་ཞེས་གཤེས།
རིག་སྟོབས་ལྡན་པའི་ས་ག་མས་གདེང་ཆེན་པོས་རང་གི་ལྟ་ཚུལ་གཞིར་བཟུང་སྟེ་སྤྱོད་ལམ་
ཐད་གློ་བུར་དུ་ཆོས་གསུངས། ཁོ་མོ་ན་རེ། བདག་བྲོས་ན་གཞན་ལས་མགྱོགས་པ་བྲོས་ཐུབ་ཀྱང་
བསམ་བཞིན་དུ་མ་བྲོས་སོ་ཞེས་དང༌། འོན་ཏེ་རྒྱལ་པོ་ཞིག་གིས་ལུས་ལ་རྒྱན་ཆ་བཏགས་ཏེ་ཕོ་
བྲང་གི་ཁྱམས་ར་སོགས་སུ་བྲོས་ན་མི་འོས་པ་དང༌། ཡང་སྒ་ཆས་ལེགས་པར་སྤྲས་པའི་གླང་པོ་
ཆེ་ཞིག་གིས་བརྗིད་ཉམས་དོད་པའི་གོམ་སྟབས་མ་སྤོས་པར་བྲོས་ན་མི་འཚམ། དགེ་འདུན་དག་
གིས་ཀྱང་སྐྱེ་བོ་ཕལ་པ་ལྟར་བྲོས་ན་རུང་བ་མ་ཡིན་ནོ། །དེ་བཞིན་བུད་མེད་ཅིག་གིས་སྐྱེས་པ་ལྟར་
བྲོས་ན་མཐོང་སྣང་ལ་མི་མཛེས་སོ། །ཞེས་སྨྲས།
བྲམ་ཟེ་རྣམས་ཀྱིས་ས་ག་མའི་གསུང་ལ་དགའ་མགུ་ཡི་རང་སྐྱེས་ནས་ཁོ་བོ་ཅག་གི་བླ་མའི་
བདག་མོར་ཤིན་ཏུ་འོས་པར་མཐོང་སྟེ། གྲ་སྒྲིག་ཟིན་པའི་གཉེན་སྒྲིག་གི་ལག་རྟགས་སྤྲད། བླ་མའི་
མཚན་ལ་པུནྣབརདྡཱན་(Punnavaddhana) ཞེས་བྱ་ཞིང་། ཕྱུག་བདག་མིགརའི་(Migara)
བུ་ཡིན་ཅིང་། བཅོམ་ལྡན་འདས་ཀྱི་སློབ་མ་མིན་ནོ།
གཉེན་སྒྲིག་གྲ་རྒྱས་ཕུན་སུམ་ཚོགས་པ་གྲ་སྒྲིག་བྱས། བག་སྟོན་ཉིན་བུ་མོའི་ཡབ་ཀྱིས་
བག་རྫོངས་གྱ་ནོམ་པ་དང་རྩ་ཆེའི་རྒྱན་ཆ་མང་དུ་བསྐུར་ཏེ། ཁ་ཏ་སྐུལ་ལྕག་འདི་ལྟར་མཛད་དོ། །
༡) ནང་གི་མེ་ཕྱི་རོལ་དུ་མ་ཁྱེར། ༢) ཕྱི་རོལ་གྱི་མེ་ནང་དུ་མ་ཁྱེར། ༣) གཏོང་ཕོད་ཅན་ལ་སྦྱིན།
༤) སེར་སྣ་ཅན་ལ་མ་སྦྱིན། ༥) གཉིས་ཀར་སྦྱིན། ༦) དགའ་བཞིན་དུ་སྡོད། ༧) དགའ་བཞིན་དུ་
ཟོ༑ ༨) དགའ་བཞིན་དུ་ཉོལ། ༩) མེ་ལ་གཟོབས། ༡༠) ཁྱིམ་ལྷར་བཀུར་སྟི་གྱིས་བཅས་སོ། །རིམ་
གྱིས་ས་ག་མར་བུ་བཅུ་དང་བུ་མོ་བཅུ་བཙས། ལོ་ན་བརྒྱ་དང་ཉི་ཤུར་ཚེ་ལས་འདས་སོ།།
བླུན་པོ་རང་གི་ལས་ཀྱིས་གདུང༌།
༡༠ (༦) ཡི་དྭགས་རྟེན་ཅན་སྦྲུལ་ཆེན་ཞིག་གི་སྒྲུང་།
སངས་རྒྱས་བཅོམ་ལྡན་རྒྱལ་བྱེད་ཚལ་གྱི་དགོན་དུ་བཞུགས་པ་ན། ཡི་དྭགས་རྟེན་ཅན་སྦྲུལ་
ཆེན་ཞིག་ལ་ཚིགས་སུ་བཅད་པ་འདི་གསུངས་སོ།།
འོན་ཀྱང་སྡིག་པའི་ལས་བྱས་པ། །བྱིས་པ་དག་ནི་མི་ཤེས་ཏེ།།
བློ་ངན་རང་གི་ལས་རྣམས་ཀྱིས། །མེ་ཡིས་ཚིག་པ་བཞིན་དུ་གདུང༌།།
གླེང་གཞི།སྔོན་སྐབས་ཤིག་ལ་ཚེ་དང་ལྡན་པ་མོའུ་གལ་གྱི་བུ་ཚེ་དང་ལྡན་པ་ལཱ་ཀན་(Lakkhana)
དང་ལྷན་ཅིག་ཏུ་བྱ་རྒོད་ཕུང་པོའི་རི་ནས་མར་ཕེབས་པའི་ཚེ། རྫུ་འཕྲུལ་གྱི་སྟོབས་ལས་དཔག་ཚད་
ཉི་ཤུ་རྩ་ལྔའི་སར་སྦྲུལ་ཆེན་གྱི་གཟུགས་སུ་གྲུབ་པའི་ཡི་དྭགས་ཤིག་མཐོང་། དེའི་མགོ་ནས་མེ་
སྟག་འཚེར་ཏེ་མཇུག་མ་བར་འཁྱུགས་པ་དང༌། མཇུག་མ་ནས་མེ་སྟག་འཚེར་ཏེ་མགོ་བར་འཁྱུགས།
ཡང་ལུས་ཀྱི་གཡས་གཡོན་ནས་མེ་སྟག་འཚེར་ཏེ་ལུས་དཀྱིལ་ལ་འཁྱུགས། ཚེ་དང་ལྡན་པ་མོའུ་
གལ་གྱི་བུས་དེར་གཟིགས་ནས་འཛུམ་བསྟན། དེ་ལ་ཚེ་དང་ལྡན་པ་ལཱ་ཀན་གྱིས། ཅིའི་ཕྱིར་འཛུམ་
བསྟན་ནམ་ཞེས་པས། མོའུ་གལ་གྱི་བུས། མཆེད་གྲོགས། ད་ལྟ་དྲི་ལན་འདེབས་པའི་དུས་མིན་པས།
ངེད་ཅག་བཅོམ་ལྡན་འདས་ཀྱི་སྐུ་མདུན་དུ་མ་སླེབས་བར་སྒུགས་ཤིག་ཅེས་བཤད།
མོཧཱམོགལནའི་བུས་རྒྱལ་པོའི་ཁབ་ཏུ་བསོད་སྙོམས་བསླངས་རྗེས་བཅོམ་ལྡན་འདས་ཀྱི་
དྲུང་དུ་བཅར། ཚེ་དང་ལྡན་པ་ལཱ་ཀན་གྱིས་དྲི་བ་བསྐྱར་དུ་དྲིས། དེ་ལ་མོའུ་གལ་གྱི་བུ་ན་རེ། ས་
གནས་དེར་བདག་གིས་ཡི་དྭགས་ཤིག་མཐོང་བྱུང༌། དེའི་ཕྱིའི་རྣམ་པ་འདི་དང་འདི་ལྟར་གདའ།
བདག་གིས་ད་བར་དེ་འདྲ་མ་མཐོང་བས། འཛུམ་བསྟན་ནོ། །ཞེས་ལན་བཏབ། དེ་ནས་བཅོམ་ལྡན་
འདས་ཀྱིས། དགེ་འདུན་དག།རིགས་ཀྱི་བུ་རྣམས་ལ་མིག་ལྡན་པས་སྤྱོད་ཅིག་ཅེས་དང༌། ངས་
བྱང་ཆུབ་ཀྱི་ཁྲི་ལ་བསྡད་དེ་ཡི་དྭགས་དེ་མཐོང་ཡང་གཞན་ལ་བཤད་ན་ཡིད་ཆེས་དཀའ་བའམ་དེ་
ལ་གནོད་དོགས་ཀྱིས་མ་བཤད། འོན་ཏེ་ད་ཆ་མོའུ་གལ་གྱི་བུས་དངོས་སུ་མཐོང་བས་དཔང་པོ་
བྱེད་དོ་ཞེས་གསུངས། དེ་སྐད་ཅེས་བཀའ་བསྩལ་པ་དང༌། དགེ་འདུན་རྣམས་ཀྱི་དྲི་བར། ཡི་དྭགས་
དེས་སྔོན་གྱི་སྐྱེ་བར་ལས་གང་བསགས་པའི་ཚུལ་ཞིབ་པར་བཀྲལ་ལོ།།
ཇི་སྐད་དུ་སངས་རྒྱས་འོད་སྲུང་གི་བསྟན་པའི་སྐབས་སུ་སུམནགལ་(Sumangala)
ཞེས་པའི་ཁྱིམ་བདག་ཅིག་གིས་ཁྲུ་(ཕི་ཊི་) ཉི་ཤུའི་ས་ཁྱོན་ལ་གསེར་ས་ཕག་བཏིངས་པ་དང༌།
དགོན་པ་གསར་བཞེང་ཆེད་གསེར་གྱི་འབོར་ཚད་དེ་མཚུངས་བཏང༌། ཡང་དགོན་པ་དབུ་འབྱེད་
སླད་གསེར་འབོར་དེ་མཚུངས་ནར་གཏོང་བགྱིས་སོ། །ཉིན་ཞིག་ཞོགས་པ་སྔ་པོ་ཁྱིམ་བདག་དེ་
བཅོམ་ལྡན་འདས་མཇལ་དུ་བསྐྱོད་པ་ན། གྲོང་ཁྱེར་གྱི་རྒྱལ་སྒོའི་ཉེ་འགྲམ་གྱི་འགྲུལ་ཁང་ཞིག་གི་
ནང་མགོ་གྱོན་པས་བཀབ་པ་དང་རྐང་པར་འདམ་ཉོག་གོས་པའི་རྐུན་པོ་ཞིག་ཡིབས་ནས་ཡོད་པ་
མཐོང་སྟེ། རྐང་པར་འདམ་གོས་པའི་མི་འདི་མཚན་རྐུན་ཡིན་ངེས་རེད་ཅེས་ཆིག་ལབ་བྱས། དེ་ལ་
རྐུན་པོས། ཁྱོད་ལ་ཁ་གཏད་གཅོག་རྒྱུའི་ཐབས་ང་ལ་གདའ་ཟེར། ཁྱིམ་བདག་ལ་ཁོང་ཁྲོའི་མེ་ལྕེ་
འབར་ཏེ། ཁྱིམ་བདག་གི་ས་ཞིང་ཐེངས་བདུན་མེར་བསྲེགས། ལྷས་རའི་ནང་གི་ཕྱུགས་ཀྱི་རྐང་པ་
ཐེངས་བདུན་གཏུབས། ཁྱིམ་ཐེངས་བདུན་མེར་བསྲེགས་སོ།།
འོན་ཏེ་རྐུན་པོ་དེ་ད་དུང་འདོད་པ་མ་ཚིམས་པར། གཡོ་སྒྱུ་ཆེན་པོས་ཁྱིམ་བདག་དང་གྲོགས་
བསྒྲིགས་ཏེ། ཁྱེད་ཀྱིས་དམིགས་བསལ་དགའ་པོ་དང་གཅེས་པོ་བྱེད་ས་དེ་གང་ཡིན་ཞེས་དྲིས་
པར། ཁྱིམ་བདག་གིས། རང་གི་གཞལ་ཡས་ཁང་ལས་ལྷག་པ་མེད་ཅེས་ལན་བཏབ། རྐུན་པོས་ད་
འགྲིགས་སོང༌། ངས་གཞལ་ཡས་ཁང་དེ་མེར་བསྲེགས་ཏེ་རང་གི་འདོད་པ་ཚིམ་པ་ཅིས་ཀྱང་བྱའོ་
སྙམ། དེའི་ཚེ་བཅོམ་ལྡན་འདས་གྲོང་ཁྱེར་ནང་བསོད་སྙོམས་ལ་ཕེབས་པ་ན། ཁོ་པས་ཟས་སྣོད་
ཚང་མ་བཅག་སྟེ་གཞལ་ཡས་ཁང་མེར་བསྲེག་བཏང༌། ཁྱིམ་བདག་གིས་དེ་ཐོས་པ་དང་སྐད་ཤོར་
ཏེ༑ རྟབ་རྟབ་པོར་འོངས་ཀྱང་དེར་བསླེབས་པའི་ཚེ་གཞལ་ཡས་ཁང་ཡོངས་སུ་འཚིགས་ཏེ་གོ་ཐལ་
ཙམ་ལས་མ་ལྷག །དེ་རྗེས་ཁྱིམ་བདག་གིས་དགོན་པ་སླར་བཞེངས་ནས་རྐུན་པོར་འཁོན་སེམས་
སྤངས། འོན་ཏེ་རྐུན་པོ་དེ་ཤི་འཕོས་ནས་ཡི་དྭགས་སུ་སྐྱེས་སོ།།
བསྟན་དོན། བླུན་པོ་རྣམས་ལས་ཀྱི་རྣམ་སྨིན་འཁོར་བའི་ཚུལ་ལ་རྨོངས་ཏེ། མི་དགེ་བའི་
ལས་སུ་ཞུགས་ནས་རང་གིས་རང་སྡུག་ལ་སྦྱོར། ལྕེབ་འདྲེ་མས་མེ་རླབས་སྟེང་མཆོངས་ཏེ། རང་
ཉིད་རང་གི་གཤེད་མ་བྱེད༎
འགྲེལ་པ། ཤེས་རབ་ཅེས་པ་ནི་ལེགས་ཉེས་བླང་དོར་འབྱེད་པའི་ནུས་པ་ལ་གོའོ།།
སྐྱེ་བོ་དམ་པ་ལ་གནོད་ན། དེ་འབྲས་ངན་འགྲོར་སྐྱེ་བར་འགྱུར།
༡༠ (༧) ཚེ་དང་ལྡན་པ་མཽཧཱམོགལནའི་བུའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཚེ་དང་ལྡན་པ་
མོཧཱམོགལནའི་བུ་ལ་ཚིགས་སུ་བཅད་པ་འདི་དག་གསུངས་སོ།།
གང་གི་ཆས་པ་མི་འོས་པའི། །ཉེས་མེད་ཆད་པས་གཅོད་བྱེད་པ།།
གནས་སྐབས་བཅུ་པོ་གང་རུང་ལ། །ངེས་པར་མྱུར་དུ་འགྲོ་བ་སྟེ།།
རྩུབ་མོའི་ཚོར་བས་ཟིལ་ནོན་དང༌། །ལུས་ནི་དུམ་བུར་ཆད་པ་དང༌།།
ལྕི་བའི་གནོད་པ་འབྱུང་བ་འམ། །སེམས་ནི་རབ་ཏུ་འཁྲུགས་པ་འཐོབ།།
རྒྱལ་པོ་ཡིས་ནི་ཉམས་ང་དང༌། །ཡང་ན་མི་ཁ་དྲག་པོ་སྟེ།།
གཉེན་རྣམས་ཡོངས་སུ་འཛད་པ་འམ། །ལོངས་སྤྱོད་དག་ནི་རབ་ཏུ་འཇིག།
འོན་ཏེ་ཡང་ན་འདི་ཡི་ཁྱིམ། །མེ་དང་གློག་གིས་ཚིག་འགྱུར་ཞིང༌།།
ཤེས་རབ་འཆལ་བ་ལུས་ཞིག་ནས། །དེ་ནི་དམྱལ་བ་ཉིད་དུ་སྐྱེ།།
གླེང་གཞི། སྔོན་སྐབས་ཤིག་ལ་ཆོས་ལོག་པ་འགའ་ལྷན་དུ་འཛོམས་ནས། སྤུན་གྲོགས་ཚོ། དགེ་
སྦྱོང་གོའུ་ཏ་མར་རྙེད་པ་དང་འབུལ་བ་ཡར་ངོའི་ཟླ་ལྟར་འཕེལ་བའི་རྒྱུ་མཚན་ཅི་ཡིན་ཁྱེད་ཅག་
གིས་ཤེས་སམ། ཞེས་གཅིག་གིས་གཅིག་ལ་དྲིས་པར། ངེད་ཅག་གིས་མི་ཤེས། ཁྱོད་ཀྱིས་ཤེས་
སམ། ཞེས་ལན་གྱི་ཚུལ་དུ་དྲིས། དེ་ལ་གཅིག་གིས། ངེད་ཅག་གིས་ལོས་ཤེས། ཐམས་ཅད་ཚེ་
དང་ལྡན་པ་མོཧཱམོགལནའི་བུ་ལ་བརྟེན་ནས་བྱུང་ཟེར། དེ་ཇི་ལྟར་ཞེ་ན། མོཧཱམོགལནའི་བུས་ལྷ་
ཡུལ་དུ་བསྐྱོད་དེ་ལྷ་རྣམས་ལ། ཁྱེད་ཅག་གིས་དགེ་བའི་ལས་ཅི་བྱས་སམ་ཞེས་དྲིས། དེ་ནས་མི་
ཡུལ་དུ་བྱོན་ནས་མི་རྣམས་ལ། ལས་བཟང་པོ་འདི་དང་འདི་བྱས་པ་ན་འབྲས་བུ་བཟང་པོ་འདི་དང་
མི་འདི་འབྱུང་བར་འགྱུར་རོ་ཞེས་དང༌། ཡང་དམྱལ་བའི་ཁམས་སུ་བྱོན་ཏེ་དམྱལ་བ་པ་རྣམས་ལ།
དགེ་བའི་ལས་ཅི་བྱས་སམ་ཞེས་དྲིས་ཏེ། སླར་མི་ཡུལ་དུ་བྱོན་ནས་མི་རྣམས་ལ། མི་དགེ་བའི་
ལས་འདི་དང་འདི་བགྱིས་ན། འབྲས་བུ་ངན་པ་འདི་དང་འདི་འབྱུང་ངོ༌། །ཞེས་སྨྲས། མི་རྣམས་
ཀྱིས་མོཧཱམོགལནའི་བུར་ཡིད་གཏད་དེ། རྙེད་པ་དང་འབུལ་བ་མང་དུ་ཕུལ་ལོ། །དེས་ན། ངེད་ཅག་
གིས་མོཧཱམོགལནའི་བུ་གསོད་ཐུབ་ན། རྙེད་པ་དང་འབུལ་བ་དེ་དག་ངེད་ཅག་ལ་འཐོབ་པར་འགྱུར་
རོ༑༑ཞེས་སྨྲས།
ཆོས་ལོག་པ་གཞན་ན་རེ། ཐབས་ཤེས་བཟང༌། ཞེས་ཚང་མ་ཁ་འཆམ་སྟེ། ང་ཚོས་ལྕགས་
ཀྱུའམ་འཁར་རྒྱུག་གིས་ཁོ་བོ་གསོད་དོ་ཞེས། དེ་ལྟར་བྱ་རྒྱུ་ཐག་གཅོད་བྱས། དེ་ནས་ཁོང་
ཚོས་ག
་གཞན་ལ་ངན་སྐུལ་བྱས་ཏེ་རོགས་སྣོན་བཙལ། དངུལ་སྲང་སྟོང་ཚོ་འཚོལ་སྒྲུབ་བགྱིས་ཏེ་
མོཧཱམོ གལནའི་བུ་གསོད་རྒྱུའི་ངན་ཇུས་བཤམས། འཁྱམ་མྱུལ་རྐུན་པོ་འགའ་འདུ་སྐོང་བྱས་པར་
དངུལ་སྤྲད་དེ། ཚེ་དང་ལྡན་པ་མོཧཱམོགལནའི་བུ་ཕ་བོང་ནག་པོའི་སྟེང་དུ་གནས་བཅའ་བཞིན་པ་ན།
དེར་བསྐྱོད་དེ་ཁོ་བོ་སོད་ཅིག་ཅེས་བཀའ་བཏང༌། རྐུན་པོ་རྣམས་དངུལ་ལ་བརྔམས་ནས། ཚེ་དང་
ལྡན་པ་གསོད་དོ་ཞེས། ཚམ་ཚོམ་མེད་པར་དེ་ལྟར་བྱ་རྒྱུ་ཁས་བླངས། དེ་ནས་ཕ་བོང་ནག་པོའི་རྩ་
ལ་བསྐྱོད་དེ་ཚེ་དང་ལྡན་པའི་གནས་ཁང་གི་མཐའ་བསྐོར།
རྐུན་པོས་རང་གི་འདུག་གནས་མཐའ་བསྐོར་བ་ཚེ་དང་ལྡན་པས་ཤེས་མ་ཐག་ལྡེ་མིག་རྒྱུད་
སའི་ཨི་ཁུང་ནས་བྲོས་ཏེ་ཐར། དེ་ཉིན་རྐུན་པོས་ཚེ་དང་ལྡན་པ་མ་རྙེད་སྟབས་ཕྱི་ཉིན་སླར་འོངས་
ནས་མཐའ་བསྐོར། ཡང་ཚེ་དང་ལྡན་པས་ཤེས་ནས་ཁང་པའི་ཐོག་དབྱིབས་སྒོར་མོའི་དམིག་བུ་
ལས་ཕྱིར་བྲོས་ཏེ་མཁའ་ལ་ཕུར། རྐུན་པོ་རྣམས་ཀྱིས་ལན་དང་པོ་དང་གཉིས་པ་གཉིས་ཀར་ཚེ་
དང་ལྡན་པ་འཛིན་བཟུང་བྱེད་མ་ཐུབ་སྟབས། ལན་གསུམ་པ་དེ་འོངས་བ་ན། ཚེ་དང་ལྡན་པས།
སྔོན་གྱི་སྐྱེ་བར་བསགས་པའི་ལས་ངན་གྱི་འབྲས་བུ་ལས་གཡོལ་ཐབས་མ་མཆིས་སྙམ་སྟེ་རང་
སོར་བསྡད་པས། རྐུན་པོས་འཛིན་བཟུང་བྱས་ཏེ། ཚེ་དང་ལྡན་པའི་ཡན་ལག་དང་ཉིང་ལག་ཚང་
མ་གཏུབས། རུས་པ་རྣམས་ཞིབ་མོར་བརྡུངས་ནས་ཐལ་བར་བརླགས། ད་གཟོད་རྐུན་པོ་རྣམས
ཀྱིས། ཚེ་དང་ལྡན་པ་ཤི་བར་བསམས་ཏེ་རུས་ཕྱེ་ནགས་གསེབ་ཏུ་གཏོར་ནས་ལམ་དུ་ཆས་སོ།
འོན་ཏེ་མོཧཱམོགལནའི་བུའི་སེམས་ནང༌། བདག་མྱ་ངན་ལས་མ་འདས་གོང་བཅོམ་ལྡན་འདས་ལ་
ཕྱག་བགྱིད་དུ་ཅིས་ཀྱང་འགྲོའོ་སྙམ། དེ་ནས་ལུས་ལ་རས་ཡུག་ཅིག་དཀྲིས་ནས་སྒོམ་གྱི་སྟངས་
ཀ་བཟུང་སྟེ་མཁའ་ལམ་བརྒྱུད་བཅོམ་ལྡན་འདས་ཀྱི་སྐུ་གམ་དུ་བཅར་ནས་ཕྱག་བྱས་ཏེ། བདག་མྱ་
ངན་ལས་འདའ་ལ་ཉེ་ཞེས་ཞུས་པས། བཅོམ་ལྡན་འདས་ཀྱིས། རིགས་ཀྱི་བུ། ཁྱོད་མྱ་ངན་ལས་
འདའ་ལ་ཉེ་བར་གནས་སོ་ཞེས་དང༌། ཁྱོད་འཛམ་བུ་གླིང་པའི་གནས་གང་དུ་འགྲོའམ་ཞེས་བཀའ་
འདྲི་གནང་བར། ཕ་བོང་ནག་པོའི་ཕྱོགས་སུ་འགྲོའོ་ཞེས་ལན་ཕུལ། མོའུ་གལ་བུ། ཤིན་ཏུ་ལེགས།
ང་ལ་ཁྱོད་འདྲ་བའི་སློབ་མ་གཞན་མེད་པས། ཁྱོད་མ་བྱོན་སྔོན་གཞན་ལ་ཆོས་སྟོན་ཅིག །ཅེས་
བཀའ་གནང༌། མོཧཱམོགལནའི་བུས། ལེགས་སོ་ཞེས། བཅོམ་ལྡན་འདས་ལ་ཕྱག་བགྱིས་ཏེ་རླུང་ལ་
བཞོན་ནས་མཁའ་ཀློང་དུ་འཕགས། དེ་ནས་བཅོམ་ལྡན་འདས་ཀྱི་བཀའ་ལྟར་སེམས་ཅན་མང་པོར་
ཆོས་བསྟན་ཏེ། ཕ་བོང་ནག་པོ་ཆགས་སའི་ནགས་སུ་སོང་ནས་མྱ་ངན་ལས་འདས་སོ།།
ཚེ་དང་ལྡན་པ་བཀྲོངས་པའི་ཚུལ་དེ་ལྷོ་ཨེ་ཤི་ཡའི་ཡུལ་གྲུ་གང་སར་ཁྱབ་མ་ཐག་རྒྱལ་པོ་
མ་སྐྱེས་དགྲས་རྐུན་པོ་རྩད་གཅོད་ཆེད་མྱུལ་མ་མངག་གཏོང་མཛད། དེའི་ཚེ་རྐུན་པོ་དག་འགྲུལ་
ཁང་ཞིག་གི་ནང་ཆང་རག་ལ་རོལ་བཞིན་རྐུན་པོ་གཅིག་གིས་གཞན་ཞིག་གི་སྒལ་པར་ཤུགས་
ཀྱིས་བསྣུན་པས་ས་སྟེང་དུ་འགྱེལ། དེ་མ་ཐག་ས་ལ་འགྱེལ་བ་དེས་གཞུ་མཁན་དེར། མི་ངན་
ཁྱོད་ཀྱིས་བདག་གི་སྒལ་པར་ཅིའི་ཕྱིར་གཞུས་ཟེར་ནས། ཁ་རྡུང་དྲག་པོ་བཏང་། ཚེ་དང་ལྡན་པ་
མོཧཱམོགལནའི་བུར་གཞུ་མཁན་དང་པོ་དེ་རྐུན་པོ་ལྡོམ་པོ་ཁྱོད་རེད་ཟེར་བ་དང་། གཞན་དེ་ན་རེ།
བདག་གིས་ཚེ་དང་ལྡན་པར་ཐོག་མར་གཞུས་པ་ཁྱོད་ཀྱིས་ཇི་ལྟར་ཤེས་ཟེར་ཁ་རྩོད་བྱེད་ཀྱིན།
གཞུ་མཁན་དེ་ང་ཡིན། གཞུ་མཁན་དེ་ང་ཡིན། ཟེར་བ་སོགས་ཀྱི་སྐད་ཅོར་གྱིས་ཁེངས།
མྱུལ་མ་རྣམས་ཀྱིས་རྐུན་པོས་གང་སྨྲས་པ་ཐོས་འཕྲལ་ཚང་མ་འཛིན་བཟུང་བྱས་ཏེ་རྒྱལ་
པོར་སྙན་སེང་ཞུས། རྒྱལ་པོས་རྐུན་པོ་རྣམས་གང་གི་མདུན་དུ་བོས་ནས། ཚེ་དང་ལྡན་པ་གསོད་
མཁན་ཁྱོད་ཅག་ཡིན་ནམ་ཞེས་དྲིས་པར། ལགས་ཡིན། རྒྱལ་པོ་མཆོག་ཅེས་ཞུས། ཁྱོད་ཅག་
ལ་སུས་ངན་སྐུལ་བྱས་སམ་ཞེས་པས། གཅེར་བུ་པའི་བྱ་བྲལ་བ་དག་གིས་བྱས་སོ་ཞེས་ལན་
བཏབ། དེ་ནས་གཅེར་བུ་པའི་བྱ་བྲལ་བ་ལྔ་བརྒྱ་འཛིན་བཟུང་བྱས་ནས་རྐུན་པོ་ལྔ་བརྒྱ་དང་ལྷན་དུ་
བཞག །ཕོ་བྲང་གི་ཁྱམས་རའི་ནང་སྐེད་པ་བར་དིམ་ཚོད་ཀྱི་ས་དོང་བྲུས། རྐུན་པོ་དང་བྱ་བྲལ་བ་
རྣམས་ས་དོང་ནང་བཅུག་ནས་སོག་མས་བཀབ་སྟེ་མེ་བརྒྱབ་བོ། །ཚང་མ་མེས་འཚིགས་ཟིན་པ་
མཐོང་བ་ན། ལྕགས་ཀྱི་ཐོང་གཤོལ་གྱིས་འཚིགས་རོ་རྨོ་རུ་བཅུག་ནས་ཐམས་ཅད་ཐལ་བའི་རྡུལ་
དུ་བརླགས་སོ།།
དགེ་འདུན་རྣམས་འདུ་ཁང་ནས་འཛོམས་ནས། ཚེ་དང་ལྡན་པ་མོཧཱམོགལནའི་བུ་དུས་མིན་
དུ་སྐུ་གཤེགས་སོ་ཞེས་གླེང་མོལ་བྱེད་བཞིན་པའི་ཚེ་བཅོམ་ལྡན་འདས་དེར་བྱོན་ཏེ། དགེ་འདུན་
དག །ཁྱེད་ཅག་འདིར་འཛོམས་ནས་གང་གི་སྐོར་གླེང་ངམ་དྲིས་པར་ལན་ཞིབ་པར་ཕུལ་བས། དེ་
ལ་བཅོམ་ལྡན་འདས་ཀྱིས། དགེ་འདུན་དག །ཁྱེད་ཅག་གིས་སྐྱེ་བ་འདི་ཙམ་ལ་བསམས་ན། ཚེ་
དང་ལྡན་པ་མོཧཱམོགལནའི་བུ་དེ་ལྟར་གཤེགས་པ་ནི་དུས་མ་ཡིན་ནོ། །འོན་ཏེ་དེ་ལྟར་གཤེགས་པ་
ཁོ་པས་ཚེ་སྔོན་བསགས་པའི་ལས་ཀྱི་འབྲས་བུ་ཉིད་དུ་ཟད་དོ། །ཞེས་བཀའ་བསྩལ་ཏོ། དགེ་འདུན་
རྣམས་ཀྱིས། སྔོན་གྱི་སྐྱེ་བར་བསགས་པའི་ལས་དེ་གང་ལགས་སམ་ཞེས་དེ་མ་ཐག་དྲིས་པའི་
ལན་དུ། མོཧཱམོགལནའི་བུས་སྔོན་གྱི་སྐྱེ་བར་བསགས་པའི་ལས་དང་འབྲེལ་བཅོམ་ལྡན་འདས་
ཀྱིས་འདི་སྐད་ཅེས་བཀའ་བསྩལ་ཏོ༎
གནའ་སྔ་མོ་ཞིག་ལ་ཁྱིམ་ཚང་ཡ་རབས་ཤིག་ནང་བུ་ཞིག་ཡོད་པ་དེས་འབྲས་གཙང་འཕྱར་
བྱ་རྒྱུ་དང་ཟས་བཟོ་རྒྱུ་སོགས་ཀྱི་ནང་ལས་ཡོད་དོ་ཅོག་དང་ཕ་མར་བསྙེན་བཀུར་ཞུ་རྒྱུ་རང་འགུལ་
ངང་བྱེད་ཀྱི་ཡོད། ཉིན་ཞིག་ཕ་མ་གཉིས་ན་རེ། བུ། ཁྱོད་ཀྱིས་ཁྱིམ་དང་ནགས་ཀྱི་ལས་ཐམས་ཅད་
རང་ཉིད་ཀྱིས་ཁུར་བླངས་ཏེ་ངལ་དུ་འཇུག་པ་ན། ངེད་གཉིས་ཀྱིས་བུ་ཁྱོད་ལ་ཆུང་མ་ཞིག་ལེན་
ཆོག་ཅེས་བཤད་པས། བུས། བརྩེ་བའི་ཡབ་ཡུམ་མཆོག །དེ་ལྟར་རྩ་བ་ནས་གནང་མི་དགོས།
ཁྱེད་གཉིས་ཇི་སྲིད་འཚོ་བའི་བར་དེ་སྲིད་དུ་བདག་གི་ལག་གཉིས་ཀྱིས་ཁྱེད་གཉིས་ལ་དངོས་
སུ་ཞབས་ཏོག་ཅིས་ཀྱང་སྒྲུབ་པར་འདོད་ཅེས་ཁས་མ་བླངས། བུས་ཁས་ལེན་མ་བྱས་རུང་ཕ་མ་
གཉིས་ཀྱིས་ཡང་ནས་ཡང་དུ་ཨུ་ཚུགས་མཐར་སྐྱེལ་བྱས་ཏེ། མཐར་བུ་ལ་ཆུང་མ་ཞིག་བསུས།
ཆུང་མས་ཉིན་ཤས་རིང་ཕ་མ་གཉིས་པོར་ཞབས་ཏོག་བསྒྲུབས་རྗེས་སྡུག་སྲན་ཐེག་མི་ཐུབ་
པར། ཐ་ན་གྱོས་པོ་དང་གྱོས་མོ་མཐོང་བ་ཙམ་གྱིས་སུན་སྣང་སྐྱེས་ཏེ་ཁོང་ཁྲོ་ཆེན་པོས། ད་ཕྱིན་
བདག་ཁྱོད་ཀྱི་ཕ་མ་གཉིས་དང་ལྷན་དུ་ཁྱིམ་གཅིག་ནང་འདུག་ཐབས་བྲལ། ཞེས་རང་གི་ཁྱོ་བོ་
ལ་སྨྲས་ཀྱང་ཁྱོ་བོས་ཁོ་མོའི་སྐད་ཆར་བློ་མ་གཏད། དེར་བརྟེན་ཉིན་ཞིག་ཁྱོ་བོ་ཁྱིམ་ན་མེད་པའི་
སྐབས་དང་བསྟུན་ནས་ཆུང་མས་འདམ་བག་དང་འབྲས་ཐུག་གི་ཁ་སྙིགས་ཕྲན་བུ་བླངས་ནས་ཁྱིམ་
ནང་གང་སར་གཏོར། ཁྱོ་བོ་ཕྱིར་ཁྱིམ་དུ་ལོག་ཙ་ན་ཅི་བྱས་སམ་ཞེས་དྲིས་པས། ཆུང་མ་ན་རེ།
འདི་ལྟར་བྱེད་མཁན་ཁྱོད་ཀྱི་ཕ་མ་ལོང་བ་གཉིས་པོ་རེད། ཁོ་གཉིས་ཀྱིས་སྡོད་ཚུགས་མེད་པར་
གང་སར་གད་སྙིགས་གཡུགས་ནས་ཛར་ཛོར་བཟོ་བ་ན། བདག་ཁོ་གཉིས་དང་ལྷན་དུ་ཁྱིམ་གཅིག་
ན་འདུག་ཐབས་བྲལ་ལོ། །ཞེས་སྡུག་སྐད་ལན་མང་བརྒྱབ། ཁྱོ་བོ་དེ་ནི་རང་གི་ཕ་མ་གཉིས་ལ་
གུས་ཤིང་བསྙེན་བཀུར་ཞུ་མཁན་གྱི་བུ་ཞིག་ཡིན་མོད་ཀྱི་ཆུང་མའི་ཟོལ་སྦྱོར་གྱི་བྱ་སྤྱོད་ལ་བརྟེན་
མཐར་ཕ་མ་གཉིས་དང་ཁ་གྱེས་སོ།།
དེ་ཡང་ཁྱོ་བོས་ཆུང་མ་ལ། སེམས་འཛིན་མ་བྱེད། བདག་གིས་ཅིས་ཀྱང་ཐབས་ཤེས་ཤིག་
འཚོལ་ལོ་ཞེས་སྨྲས། དེ་ནས་ཕ་མ་གཉིས་པོར་ཟས་དྲངས་ཏེ། བརྩེ་བའི་ཡབ་ཡུམ་གཉིས། གནས་
འདི་དང་འདི་ཞེས་བྱ་བར་ངེད་ཅག་གི་གཉེན་ཚན་ཡོད་ཅིང༌། ཁོང་ཚོས་རྟག་ཏུ་ཁྱེད་གཉིས་ཕེབས་
རྒྱུར་རེ་སྒུག་བྱེད་བཞིན་པ་ན། དེ་གར་འགྲོའོ་ཞེས། བཙན་གྱིས་ཤིང་རྟ་འཁོར་ལོའི་ནང་སྡོད་དུ་
བཅུག་ནས་ཕྱོགས་སུ་ཐོན་ཏེ། ཤིང་ནགས་སྟུག་པོ་ཞིག་གི་ཁྲོད་དུ་བསླེབས་པའི་ཚེ་ཁོ་པས་རང་གི་
ཕ་ལ། བརྩེ་བའི་ཡབ་ཆེན་ལགས། སྲབ་མདའ་འདི་ལག་ལ་ཟུངས་ཤིག །རྟ་ལ་ལམ་རྒྱུས་ཡོད་པས་
ལམ་མཁན་མི་དགོས། གནས་འདིར་འགྲུལ་པ་བཅོམ་མཁན་འཇབ་རྐུན་མང་བས། བདག་ཤིང་
རྟ་འཁོར་ལོ་ལས་འབབ་རྒྱུ་ཡིན། ཞེས་སྨྲས་ཏེ། སྲབ་མདའ་ཕ་ལ་སྤྲད། འཁོར་ལོ་ལས་བབས་ཏེ་
ནགས་གསེབ་ཏུ་གཅིག་པུར་བསྐྱོད་དོ།།
གཅིག་པུར་ལམ་དུ་ཆས་པའི་ཚེ་ཁོ་པས་སྐད་ཤུགས་ཆེན་པོས་ཆོམ་རྐུན་གྱིས་རྒོལ་རྡུང་
བྱེད་པར་འོང་བ་ལྟར་ཀི་སྒྲ་བསྒྲགས། ཕ་མ་གཉིས་པོས་ཀི་སྒྲ་ཐོས་འཕྲལ་སེམས་ནང༌། ཇག་
ཚོགས་ཀྱིས་རྒོལ་རྡུང་བྱེད་ཉེན་འདུག་སྙམ་སྟེ་བུ་ལ་སྨྲས་པ། བུ། ངེད་གཉིས་ད་ཆ་རྒན་གོག་ཡིན་
པས། ངེད་གཉིས་ལ་སེམས་ཁྲལ་བྱེད་མི་དགོས། དེ་ལས་རང་ཉིད་སྲོག་མགོ་ཐོན་པ་བྱེད་ཅེས་
སྐད་བརྒྱབ། ཕ་མ་གཉིས་ཀྱིས་སྐད་ཤུགས་ཆེན་པོས་བོས་པ་ན། བུས་ཀྱང་རྐུན་པོ་ཡིན་མདོག་
གིས་སྐད་བརྒྱབ་སྟེ་མདུན་དུ་མཆོངས་ནས་ཕ་མ་གཉིས་བརྡུངས་ནས་ལྔ་ལམ་དུ་བཏང་སྟེ་ཕུང་པོ་
ནགས་གསེབ་ཏུ་བསྐྱུར། དེ་རྗེས་རང་ཁྱིམ་དུ་ཕྱིར་ལོག་གོ།
བཅོམ་ལྡན་འདས་ཀྱིས་ཚེ་དང་ལྡན་པ་མོཧཱམོགལནའི་བུས་སྔོན་གྱི་སྐྱེ་བར་ལས་ངན་བྱས་
པའི་སྒྲུང་དེ་སྐད་གསུངས་པ་དང༌། དགེ་འདུན་དག །མོཧཱམོགལནའི་བུས་མཚམས་མེད་ཀྱི་ལས་
བསགས་པའི་རྐྱེན་གྱིས་དམྱལ་ཁམས་སུ་མི་ལོ་སྟོང་ཚོ་བརྒྱ་ཕྲག་དུ་མ་སྡུག་བསྔལ་བཟོད་གླགས་
མེད་པ་མྱངས་སོ། །དེ་ཅིའི་ཕྱིར་ཞེ་ན། ཁོ་པའི་མི་དགེ་བའི་ལས་ཀྱི་ནུས་པ་མ་རྫོགས་ཤིང་། སྐྱེ་
བ་བརྒྱ་ཕྲག་མང་པོར་བརྡུངས་ཏེ་དུམ་བུར་བཏང་ནས་ཤི་འཕོས་སོ། །དེ་བཞིན་ཆོས་ལོག་པ་ལྔ་
བརྒྱ་དང་རྐུན་པོ་ལྔ་བརྒྱས་བདག་གི་བུ་ལ་གནོད་པས་དེ་དེ་བཞིན་དུ་སྡུག་བསྔལ་མྱོང་བར་འགྱུར་
བ་དང༌། ཉེས་པ་མེད་པ་ལ་གནོད་པའམ་རྡུང་བ་སོགས་བྱས་ཚེ། གནོད་པ་པོ་ལ་ཆད་པ་འབྱུང་ཞིང་
གནས་སྐབས་བཅུ་པོར་སྡུག་བསྔལ་མྱོང་བ་གོར་མ་ཆག་གོ།
བསྟན་དོན། ཅི་སྟེ་ཉེས་པ་མེད་པ་ཞིག་ལ་གནོད་པ་འགྱུར་བའམ་མ་རུང་བའི་ལས་བྱས་ན།
རིང་པོར་མི་ཐོགས་པར་རང་ཉིད་སྡུག་བསྔལ་བའི་གནས་སྐབས་བཅུ་པོར་ལྷུང་བར་འགྱུར་རོ།
བསྟན་དོན། འོག་གི་ཚིགས་བཅད་གསུམ་ལས་སྡུག་བསྔལ་གྱི་རྣམ་པ་བཅུ་པོ་བསྟན་
པའང་། ཟུག་རྔུ་དྲག་པོ། རྐྱེན་ངན། ལུས་རྨས་པ། ནད་ཀྱིས་ཟིན། སེམས་འཁྲུག་པ།
བསྟན་དོན། ས་སྐྱོང་གི་དཀའ་རྙོག །མི་ཁ་དྲག་པོ། །གཉེན་དང་བྲལ་བ། རྒྱུ་ནོར་འཇིག་པ།
བསྟན་དོན། ཡང་ན། ཁྱིམ་མེས་འཚིགས་ནས་ཤི་འཕོས་ཏེ་དམྱལ་བར་སྐྱེའོ།།
འགྲེལ་པ། ཚིགས་སུ་བཅད་པ་བཞི་པོ་འདིས་མཆོག་ཟུང་གི་ཡ་གྱལ་ཚེ་དང་ལྡན་པ་
མོཧཱམོགལནའི་བུ་ཉམ་ང་བའི་གནས་སྟངས་ཁྲོད་ཚེ་ལས་འདས་ཚུལ་བསྟན། ཤཱ་རིའི་བུ་དང་
མོཧཱམོགལནའི་བུ་གཉིས་ནི་བཅོམ་ལྡན་འདས་ཀྱི་ཕྱག་གཡས་གཡོན་ལྟ་བུའི་སྲས་ཀྱི་ཐུ་བོ་ཡིན་
ཅིང་། ཉིན་གཅིག་ལ་མ་ལས་བཙས་པ་དང་སྔོན་གྱི་སྐྱེ་བ་མང་པོར་འདྲིས་པའི་གྲོགས་པོར་གྱུར་
ཏེ༑ འཇིག་རྟེན་ན་ཆེས་སྔ་བའི་མཛའ་གྲོགས་སུ་གྲགས། སྔོན་ནནྡོཔནནྡ་(Nandopananda)
ཞེས་བོས་པའི་གདེངས་ཅན་དབང་པོ་ཞིག་ཡོད་པ་དེ་རྣམ་དཔྱོད་ཀྱི་རྩལ་ཆེ་བས་ཕྱོགས་ཀུན་
ཏུ་གྲགས་ཤིང༌། བཅོམ་ལྡན་འདས་དང་དགེ་འདུན་པ་རྣམས་ལ་རྟག་ཏུ་འཇིགས་སྣང་སྐུལ་བ་
ན༑ དགེ་འདུན་པ་རྣམས་ཀྱིས་མཆོད་པ་མང་དུ་བསྣམས་ཏེ་རིམ་པ་བཞིན་དུ་བཅོམ་ལྡན་འདས་
ཀྱི་མཐའ་བསྐོར་ནས་གདེངས་ཅན་དབང་པོ་དེ་གདུལ་དུ་གསོལ་བ་བཏབ། མཐར་ཚེ་དང་ལྡན་པ་
མོཧཱམོགལནའི་བུའི་བང་རིམ་བསླེབས་པ་དང༌། མོཧཱམོགལནའི་བུས་གདེངས་ཅན་འདུལ་ནུས་པ་
བཅོམ་ལྡན་འདས་ཀྱིས་མཁྱེན་ནས་དེ་མ་ཐག་ཞལ་བཞེས་མཛད། དེ་རྗེས་བཅོམ་ལྡན་འདས་དཔང་
པོར་ཚོགས་མགོན་དུ་བཞུགས་ཏེ། མོཧཱམོགལནའི་བུ་དང་གདེངས་ཅན་གཉིས་རིག་རྩལ་འགྲན་
པས་གདེངས་ཅན་ཕམ་ནས་མགོ་བོ་དུད་དེ་ངོས་ལེན་ཞུས་སོ།།
ངོ་མཚར་ཆེ་བའི་ལོ་རྒྱུས་ཀྱི་བྱུང་བ་འདི་ནི་སངས་རྒྱས་ཀྱི་མཛད་རྣམ་ཇཡམཾགལ གཱཐཱ་
(Jayamangala Gatha) ཞེས་པའི་ཚིགས་བཅད་བདུན་པའི་ནང་རྗེས་དྲན་བྱས་ཤིང༌། ནང་
པའི་ཆོས་ཕྱོགས་ཀྱི་འདུ་འཛོམས་ཕལ་མོ་ཆེར་འདོན་སྲོལ་ཡོད། རྡོ་ཀ་མ་རུ་པ་ལས་གྲུབ་པའི་ལྷའི་
རྒྱལ་པོ་བརྒྱ་བྱིན་གྱི་ཕོ་བྲང་དང་དམྱལ་ཁམས་གང་དུ་ཡིན་ཡང་བདེ་བར་བྱོན་པས། ཚུལ་ཇི་སྙེད་
ཡོད་པ་དེ་སྙེད་གཟིགས་ཏེ། སྔོན་གྱི་མཛའ་གྲོགས་དང་གཉེན་དུ་གྱུར་པ་འཛམ་བུ་གླིང་པ་རྣམས་
ལ་དེའི་སྐོར་ཞིབ་པར་བཤད། དེ་ཡང་མི་དགེའི་ལས་ལས་དམྱལ་བར་སྐྱེ་བའི་ཚུལ་དང༌། དགེ་བའི་
ལས་ལས་མཐོ་རིས་ཀྱི་གནས་དྲུག་པོ་གང་རུང་དུ་སྐྱེ་བའི་ཚུལ་རབ་ཏུ་བཀྲལ་བས་རང་གི་བསྟན་
པའི་གྲགས་པ་ཆེར་འཕེལ་ནའང་གཞན་ལ་བསུན་གཙེར་བྱིན། མོཧཱམོགལནའི་བུའི་མཛད་པ་ནི་
རང་ཅག་གི་མིག་དཔེ་ཞིག་ཡིན་ལ་སྔོན་བརྡ་ཞིག་ཀྱང་ཡིན། རྒྱལ་བའི་སྲས་ཀྱི་ཐུ་བོ་ཡིན་ཅིང་དེ་
ལྟའི་སྙིང་སྟོབས་ཆེ་བའི་མཛད་པ་བསྐྱངས་མོད་ཀྱི་རང་གིས་སྔོན་བསགས་ལས་ངན་གྱི་འབྲས་བུ་
བཟློག་པར་མི་ནུས་སོ། །རང་གི་ཕ་དང་མ་བསད་དེ་མཚམས་མེད་ཀྱི་ཉེས་པ་བགྱིས་པས། དམྱལ་
བར་ལན་མང་དུ་སྐྱེས་ཀྱང་དེ་ལྟའི་ལས་ངན་གྱི་འབྲས་བུ་མ་རྫོགས་སོ། །སྔོན་རང་གི་ཕ་མ་གཉིས་
པོ་གསོད་སེམས་དང་བཅས་ཉིན་ཞིག་ཕ་མ་གཉིས་སྤྲོ་གསེང་དུ་འཁྲིད་ཁུལ་གྱིས་ནགས་ཁྲོད་དུ་
ཇག་པ་མངགས་ནས་བཙན་རྒོལ་བྱེད་དུ་བཅུག །ནགས་གསེབ་ཏུ་བསླེབས་པ་དང༌། ཇག་པས་
འུར་སྒྲ་དང་བཅས་ཕ་མའི་ཕྱོགས་སུ་ས་མཆོང་གནམ་མཆོང་གིས་ཤོར་བ་ན། ད་དུང་ཕ་མ་གཉིས་
པོས་རང་གི་བུ་ལ་ཆགས་ཏེ། བུས་འཕྲལ་དུ་བྲོས་རྒྱུགས། ཇག་པ་འདུག་ཟེར་འུར་སྒྲའི་ཁྲོད་ནས་
སྐད་འཛེར་འཛེར་དུ་བོས། ཕ་མས་བུ་ཕྲུག་ལ་བཅངས་པའི་བརྩེ་སེམས་ནི་བློ་ཡུལ་ལས་འདས།
མཐར་མོཧཱམོགལནའི་བུ་སོ་སོའི་ལས་ངན་གྱི་མཐུ་ལས་སྡུག་བསྔལ་དཔག་ཏུ་མེད་པ་མྱངས་ཏེ་ལྔ་
ལམ་དུ་གྱུར་ཏོ། །སྔར་ཇག་པས་ཐེངས་གཉིས་བཟུང་ཡང་རྫུ་འཕྲུལ་གྱི་སྟོབས་ལས་བྲོས་ཐར། འོན་
ཏེ་ཐེངས་གསུམ་པ་བཟུང་བའི་ཚེ། ལྷའི་མིག་གིས་དེ་ལྟར་བྲོས་ན་དོན་མེད་པར་གཟིགས་ནས་རང་
སོར་བསྡད་པས། ཇག་པས་བཟུང་སྟེ་ཉེས་རྡུང་ཚད་མེད་བཏང་སྟེ་མཐར་གྲོངས་སོ།།
དེའི་ཚེ་རྒྱལ་པོའི་ཁབ་ལས་མི་རིང་བའི་སར་ཨུ་པ་ཏི་སྶཱ་(Upatissa)སྟེ་རྒྱུན་དུ་ནཱལཀ་
(Nalaka) འབོད་པའི་གྲོང་གསེབ་ཅིག་གི་ནང་མིང་ལ་ཤཱ་རིའི་བུ་ཞེས་བློ་རིག་ཤིན་ཏུ་བཀྲ་
བའི་གཞོན་ནུ་ཞིག་ཡོད་ཅིང༌། གྲོང་ནང་གི་སྟོབས་འབྱོར་ཆེ་ཤོས་སུ་གྲགས་པའི་ཁྱིམ་ནང་སྐྱེས
སྟབས། རྒྱུན་དུ་ཁོ་པར་ཨུ་པ་ཏིསྶཱ་ཞེས་འབོད། བྲམ་ཟེའི་ཆོས་ལུགས་ལ་དད་དེ་འཚར་ལོངས་བྱུང་
ཡང༌། བསམ་བློ་དང་ཤེས་རབ་ཀྱི་ནུས་པ་ཡོངས་སུ་སྨིན་པས་རང་གི་ཕ་མེས་ཀྱི་ཆོས་ལུགས་
དོར་ནས་ཁོག་ཡངས་ཤིང་རིག་པ་དང་ལྡན་པའི་སངས་རྒྱས་གོའུ་ཏ་མའི་ཆོས་ལ་
པོས་ཞུགས་པས། གཅེན་གཅུང་རྣམས་ཀྱིས་ཤཱ་རིའི་བུ་མིག་དཔེར་བཟུང་སྟེ་རྗེས་སུ་བསྙེགས།
འོན་ཏེ་ཕ་བརྒཏས་(Vargata) མུ་མཐུད་བྲམ་ཟེའི་ཆོས་ལ་དད། བུ་ནང་པར་གྱུར་པ་ལ་མས་ཡི་
རང་མ་བྱས་ནའང༌། བུ་འཆི་ཁ་མར་མ་ནང་པར་བསྒྱུར་རོ༎
ཨུ་པ་ཏི་སྶཱ་ཡུལ་ཀུལི་ཏ་ནས་ཡིན་པའི་བུ་གྒལླན་(Moggallana)ཞེས་པ་དང་གྲོགས་
པོར་གྱུར་ཏེ་ཡུན་རིང་འགྲོགས། ཉིན་ཞིག་ཁོ་གཉིས་ལྷན་དུ་རི་རྩེའི་དུས་སྟོན་ཞིག་གི་སྐབས་ཟློས་
གར་ལ་རོལ་བཞིན་པ་ན། དབང་པོའི་བདེ་བ་དག་ལ་སྙིང་པོ་མེད་ཅིང་བསླུ་བའི་ཆོས་ཅན་ཙམ་དུ་
རྟོགས་པས། དེ་མ་ཐག་ཁྱིམ་སྤངས་ནས་རྣམ་པར་གྲོལ་བའི་ལམ་འཚོལ་དུ་ཐག་བཅད་ནས་གཏན་
གྱི་བདེ་བའི་དོན་དུ་གནས་ངེས་མེད་དུ་འགྲིམས་སོ། །དེ་ཡང་ཐོག་མར་བྲམ་ཟེའི་སློབ་དཔོན་
སཾཇཡ་(Sanjaya) ཞེས་པའི་ཞབས་ལ་གཏུགས་ནས་སྡོམ་པ་བླངས། འོན་ཀྱང་སློབ་དཔོན་དེ་
ལས་ཁོ་གཉིས་ལ་ཆོས་ཀྱི་གདམས་ངག་ཕྲན་ཚེགས་ཙམ་ལས་མ་ཐོབ་སྟབས་ཡིད་མ་ཚིམས་པར་
རིང་དུ་གྱེས་ཏེ་ཞི་བདེ་འཚོལ་ཕྱིར་གནས་གཞན་དུ་བསྐྱོད་པ་ན། སྙན་གྲགས་ཆེ་བའི་བྲམ་ཟེའི་
སློབ་དཔོན་དང་རྣལ་འབྱོར་བ་མང་དུ་ཕྲད་ཀྱང་འདོད་པའི་ཆོས་མ་ཐོབ་སྟབས་ཡིད་རེ་སྐྱོ། མཐར་
རང་རང་གི་གྲོང་གསེབ་ཏུ་ཕྱིར་ལོག་ནས། སུས་སྔོན་ལ་རྣམ་པར་གྲོལ་བའི་ལམ་རྟོགས་ཀྱང་
གཞན་དེར་བརྡ་སྤྲོད་རྒྱུ་གྲོས་བྱས་ཏེ་ཁ་འཆམ་མོ།།
དེའི་ཚེ་བཅོམ་ལྡན་འདས་ཀྱིས་རང་གི་ཐོག་མའི་སློབ་མ་དྲུག་ཅུར་བཀའ་གདམས་ཏེ་
འཛམ་བུ་གླིང་ན་དམ་པའི་ཆོས་བསྒྲག་ཏུ་བརྫངས་པ་དང༌། སངས་རྒྱས་གང་ཉིད་ལྡེང་རྒྱས་གྲོང་
དང་འཁོར་ལྔ་སྡེ་བཟང་པོའི་ཡ་གྱལ་ཚེ་དང་ལྡན་པ་རྟ་ཐུལ་གྱི་གནས་རྒྱལ་པོའི་ཁབ་ཀྱི་ཕྱོགས་སུ་
ཕེབས་སོ། །ཨུ་པ་ཏིསྶཱ་དེའི་ཚེ་དེའི་དུས་སུ་རྒྱལ་པོའི་ཁབ་ཀྱི་གྲོང་ནང་སྤྲོ་བསང་ལ་བྱོན་པས།
སྔོན་ལས་ཀྱི་དབང་གིས་སྐྱེ་བོ་དམ་པའི་རང་གཤིས་མངོན་པའི་རྣལ་འབྱོར་བ་ཨསྶཇཱི (Assaji)
དང་ཕྲད་པ་ན་ཡིད་རབ་ཏུ་མགུ །རྣལ་འབྱོར་བ་དེའི་བཞིན་མདངས་ལས་བཅོས་མིན་གྱི་ཞི་བདེ་
མངོན་ཞིང༌། ལུས་ཀྱི་རྣམ་འགྱུར་ཞི་ཞིང་དུལ་བ་དང༌། ངུར་སྨྲིག་གི་གོས་ཚུལ་བཞིན་མནབས་ཏེ།
དལ་གྱིས་བསོད་སྙོམས་བཞེས་པའི་ཕེབས་ལམ་དུ་མཇལ་ཙ་ན། སྐྱེ་བོ་འདི་འདྲ་ད་བར་ནམ་ཡང་
མ་མཇལ་བས། གཏན་གཏན་དགྲ་བཅོམ་པ་ཞིག་གམ་ས་ལ་གནས་པའི་སེམས་དཔའ་ཆེན་པོ་ཞིག་
ཡིན་རྒྱུ་རེད་སྙམ་སྟེ། བདག་ཁོང་གི་དྲུང་དུ་བཅར་ནས། ཁྱེད་ཀྱིས་ཁྱིམ་ནས་ཁྱིམ་མེད་པར་རབ་ཏུ་
བྱུང་དོན་ཅི་ལགས་སམ། ཁྱེད་ཀྱི་སློབ་དཔོན་སུ་ལགས་སམ། སློབ་དཔོན་སུ་ཡི་ཆོས་ཉམས་སུ་
ལེན་ནམ། ཞེས་འདྲི་བར་འདོད།
འོན་ཀྱང་རྣལ་འབྱོར་བ་དེ་ངག་བསྡམས་ནས་ཞི་བར་བསོད་སྙོམས་ལ་ཕེབས་པས་ན། བར་
ཆད་བཟོ་བར་དོགས་ནས་དྲི་བ་བསྐུམས། བསོད་སྙོམས་ཕྲན་བུ་ཐོབ་རྗེས་ཨསྶརཱིས་ཞལ་ལག་
མཆོད་སའི་གནས་རན་པོ་ཞིག་འཚོལ་དུ་བྱོན། ཨུ་པ་ཏིསྶཱས་ཚུལ་དེ་མཐོང་བ་དང་། གོ་སྐབས་
བཟུང་སྟེ་རང་གི་རྐུབ་སྟེགས་དེ་ཨསྶརཱི་ལ་ཕུལ་ནས་ཆབ་དྲངས། དེ་ལྟར་སློབ་མའི་ངོས་ནས་
བསྒྲུབ་དགོས་པའི་སྔོན་འགྲོའི་ཞབས་ཏོག་བསྒྲུབས་རྗེས་གུས་པ་ཆེན་པོས་འཚམས་འདྲི་ཞུས་
ནས། ཚེ་དང་ལྡན་པ་མཆོག །ཞི་ཞིང་དུལ་བ་ཁྱེད་ཀྱི་ཐུགས་གཤིས་སམ། དྭངས་ཤིང་འོད་དང་
ལྡན་པ་ཁྱེད་ཀྱི་སྐུ་མདོག་གམ། གང་གི་ཕྱིར་ཁྱིམ་ནས་ཁྱིམ་མེད་པར་རབ་ཏུ་བྱུང་ངམ། ཁྱེད་ཀྱི་
སློབ་དཔོན་སུ་ལགས་སམ། སློབ་དཔོན་སུ་ཡི་ཆོས་ཉམས་སུ་ལེན་ནམ། ཞེས་དྲིས་པར། རྣལ་
འབྱོར་བ་ཨསྶརཱི་ན་རེ། སྐྱེ་བོ་དུ་མའི་རང་གཤིས་ལྟར། ད་ནི་བདག་བསླབ་པ་གཞོན་པས་ན། དམ་
པའི་ཆོས་ཀྱི་ཚུལ་རྒྱས་པར་བདག་གིས་འཆད་མི་ནུས་སོ། །ལན་བཏབ་བོ༎
ཨུ་པ་ཏིསྶཱ་ན་རེ། ཚེ་དང་ལྡན་པ་ལགས། རྒྱས་བསྡུས་ཅི་ལྟར་ཡང་ཁྱེད་ཀྱིས་ཐུགས་འདོད་
ལྟར་བདག་ལ་ཆོས་བསྟན་དུ་གསོལ་ཞེས་ནན་གྱིས་ཞུས་སྟབས། མཐར་ཚེ་དང་ལྡན་པས། དམ་
པའི་ཆོས་ཀྱི་ལྟ་བའི་གནད་ལས་རྒྱུ་འབྲས་ཀྱི་རྣམ་གཞག་སྙིང་པོར་བསྡུས་ཏེ་བསྟན་པའི་ཚིགས་སུ་
བཅད་པ་ཤོ་ལོ་ཀ་འདི་གསུངས་སོ།།
ཆོས་རྣམས་ཐམས་ཅད་རྒྱུ་ལས་བྱུང༌། །དེ་ཉིད་སངས་རྒྱས་ཉིད་ཀྱིས་གསུངས།།
དེ་ཡང་འགོག་པ་སྲིད་པ་འང༌། །དེ་བཞིན་གཤེགས་པས་རབ་ཏུ་བསྟན༎
ཚིག་ཉུང་ལ་དོན་གསལ་བའི་གདམས་ངག་དུམ་བུ་འདིས་ཨུ་པ་ཏིསྶཱའི་བློ་མུན་ཅུང་སངས་ནའང༌།
བཤད་པ་མདོར་ཙམ་མེད་ན་དེའི་གནས་ལུགས་ཇི་བཞིན་མཐོང་བར་མི་ནུས་པས། ཚེ་དང་ལྡན་
པ་ཨསྶཇཱ་ཡིས་ལམ་གོང་མ་རྣམས་བཤད་ཅིང་ཁྲིད་པས་ཚིག་རྐང་སྔ་མ་གཉིས་ཐོས་མ་ཐག་ཨུ་པ་
ཏིསྶཱར་རྒྱུན་ཞུགས་ཀྱི་གོ་འཕང་ཐོབ་བོ། །ཨུ་པ་ཏིསྶཱའི་སྙིང་ན་བརྗོད་མི་ཤེས་པའི་དགའ་བས་རང་
གི་བསམ་དོན་ལྟར་ཨསྶཇཱར་ཐུགས་རྗེ་ཆེ་ཞུའི་ཚིག་ཀྱང་མི་རྙེད་པར་ལུས། དེ་ནས་བླ་མར་དཀའ་
དྲིན་ཆེ་ཞེས་ལན་བརྒྱར་ཞུས་ཏེ་ཐོན་ཕྱག་ཕུལ་ནས་གྱེས། ཕྱིས་སུ་ཚེ་དང་ལྡན་པ་ཨསྶརཱིར་རབ་ཏུ་
དད་ནས་བླ་མར་རྩེ་གཅིག་ཏུ་བསྟེན་ཏེ། བླ་མ་གང་དུ་བཞུགས་པ་ནམ་ཐོས་ཀྱང་དེར་ཁ་གཏད་ནས་
ལག་གཉིས་ཐལ་མོ་སྦྱར་ཏེ་ཕྱོགས་དེར་མགོ་བོ་ས་ལ་བཏུད་དེ་ཕྱག་བྱས་སོ།།
དེའི་ཚེ་སྔོན་ཁ་ཆད་བྱས་པ་བཞིན་དགའ་བ་ཆེན་པོས་རང་གི་མཛའ་གྲོགས་ཀུལིཏའམ་མུ་
ག་ལ་གནས་ཚུལ་དེ་བརྗོད་དུ་བསྐྱོད། ཀུལིཏའང་ཨུ་པ་ཏིསྶཱ་ལྟར་རྣམ་དཔྱོད་འགྲན་ཟླ་བྲལ་བས་
ཚིགས་བཅད་ཤོ་ལོ་ཀ་དེ་ཐོས་མ་ཐག་རྒྱུན་ཞུགས་སུ་གྱུར་ཏོ། །རྣམ་པར་གྲོལ་བའི་ལམ་རྙེད་པ་ན་
མཛའ་གྲོགས་གཉིས་རབ་ཏུ་དགའ་ནས་སྔོན་སློབ་དཔོན་དུ་བསྟེན་མྱོང་བ་བྲམ་ཟེ་སན་ཇེ་ཡཱ་ཆོས་
ལུགས་གསར་པ་ཞིག་ཏུ་སྒྱུར་རྒྱུའི་དམིགས་ཡུལ་དང་བཅས་གམ་དུ་བཅར་ཏེ། གནས་ལུགས་
རྣམས་ཞུས་པས་བྲམ་ཟེ་སན་ཇེ་ཡཱ་དང་སློབ་མའི་ཚོགས་མང་པོའི་བློ་ཁ་རིམ་གྱིས་བསྒྱུར། དེ་རྗེས་
འོད་མའི་ཚལ་གྱི་དགོན་དུ་རང་གི་སློབ་དཔོན་མཉམ་མེད་ཤཱཀྱའི་རྒྱལ་པོ་སྟོན་པ་བཅོམ་ལྡན་འདས་
མཇལ་དུ་སོང་ངོ་།
སངས་རྒྱས་ཀྱི་ཞབས་སྤྱི་བོར་བླངས་ཏེ་ཇི་ལྟར་གསོབ་བ་བཏབ་པ་བཞིན་གང་གི་ཞལ་
ནས། དགེ་འདུན་དག །བྱོན་ཅིག །ཅེས་གསུངས་ནས་ཁོ་གཉིས་དགེ་འདུན་གྱི་སྡེར་བཞེས་
སོ༑ ༑བདུན་ཕྲག་གཉིས་ཀྱི་རྗེས་སངས་རྒྱས་ཀྱིས་རྣལ་འབྱོར་བ་དཱིགྷནཁ་(Dighanakha) ལ་
ཚོར་བར་མ་ཆགས་པའི་མདོ་གསུངས་པ་ཚེ་དང་ལྡན་པ་ཤཱ་རིའི་བུས་ཐོས་འཕྲལ་དགྲ་བཅོམ་པའི་
གོ་འཕང་ཐོབ་བོ། །དེ་ཉིན་ནུབ་མོར་བཅོམ་ལྡན་འདས་ཀྱིས་སློབ་མའི་ཚོགས་རྣམས་གང་གི་གམ་
དུ་བསྐོངས་ནས་ཚེ་དང་ལྡན་པ་ཤཱ་རིའི་བུ་དང་མོཧཱམོགལནའི་བུ་གཉིས་ལ་སློབ་ཚོགས་ཀྱི་དབུས་
ནས་དང་པོ་དང་གཉིས་པ་ཞེས་གདན་ཐོབ་རིམ་པ་བཞིན་དུ་གནང་ངོ་།།
ཉམས་ལེན་སྐྱོན་ལྡན་འབྲས་མི་སྦྱིན།
༡༠ (༨) ཚེ་དང་ལྡན་པ་བསོད་ནམས་ཆེའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཚེ་དང་ལྡན་པ་འབྱོར་
ལྡན་བསོད་ནམས་ཆེ་ལ་ཚིགས་སུ་བཅད་པ་འདི་གསུངས་སོ།།
གཅེར་བུར་འགྲོ་དང་རལ་པ་འདམ་རྫབ་དང༌། །ཁ་ཟས་མི་ཟ་ཐང་ལ་ཉལ་བ་དང་།།
རྡུལ་གྱིས་གཡོགས་དང་ཙོག་བུའི་སྤྱོད་པ་ཡིས། །འདོད་ཞེན་མ་བརྒལ་མི་ནི་དག་མི་འགྱུར།།
གླེང་གཞི། གྲོང་ཁྱེར་མཉན་ཡོད་ན་ཕྱུག་བདག་ཅིག་ཡོད་ཅིང༌། ཁོ་པས་ཆུང་མ་གྲོངས་པའི་རྗེས་
རབ་ཏུ་འབྱུང་རྒྱུར་ཐག་བཅད། རབ་བྱུང་གི་སྡེའི་ཁོངས་སུ་མ་ཞུགས་སྔོན་ཁོ་པས་རུང་ཁང་དང་
མཛོད་ཁང་ཡོད་པའི་དགོན་པ་ཞིག་བཞེངས་ཏེ། ནང་ཆས་དང༌། འབྲས། སྣུམ། མར་སོགས་ཀྱི་
མཁོ་ཆས་ཆ་ཚང་གྲ་སྒྲིག་བགྱིས། ཟས་ཅི་འདྲ་ཞིག་ཟ་འདོད་ཀྱང་གཡོག་པོས་དུས་ཐོག་ཏུ་གྲ་
སྒྲིག་བྱེད། རབ་བྱུང་བ་ཞིག་ཡིན་ཀྱང་ཟས་ནོར་ལོངས་སྤྱོད་ཕུན་སུམ་ཚོགས་པ་ལྡན་པས་མིང་ལ་
བསོད་ནམས་ཆེ་ཞེས་ཐོགས་སོ། །ཉིན་ཞིག་དགེ་འདུན་པ་གཞན་རྣམས་ཀྱིས་ཁོ་པ་བཅོམ་ལྡན་
འདས་ཀྱི་གམ་དུ་ཁྲིད་དེ། བསོད་ནམས་ཆེས་དགོན་པའི་ནང་མཁོ་ཆས་སོགས་མང་དུ་བསྣམས་
ནས་ལྟོ་གོས་སོགས་ཀྱི་འཚོ་བའི་ལོངས་སྤྱོད་རྒྱས་སྤྲོས་བྱ་ཚུལ་བཅོམ་ལྡན་འདས་ཀྱི་སྙན་དུ་
གསོལ་བས། བཅོམ་ལྡན་འདས་ཀྱིས་བསོད་ནམས་ཆེ་ལ་འདི་སྐད་ཅེས་བཀའ་བསྩལ། རིགས་
ཀྱི་བུ། ངས་ཁྱེད་ཅག་ལ་རྒྱས་སྤྲོས་ཀྱི་འཚོ་བ་སྤོངས་ཞེས་ཁ་ཏ་བྱས་ནའང་། ཁྱོད་ཀྱིས་ཅིའི་ཕྱིར་
ནོར་མང་དུ་ཁྱེར་འོངས་སམ། ཞེས་བཀའ་གནང་བ་ཙམ་གྱིས། བསོད་ནམས་ཆེ་ཁོང་ཁྲོ་ལངས་
ནས། ད་ཕྱིན་བདག་གིས་ཁྱེད་ཀྱི་དགོངས་པ་ལྟར་གནས་ཆོག་ཅེས། ཟེར་བཞིན་གཟན་ཕུད་དེ་ས་
ལ་འཕངས་སོ།།
ཚུལ་དེ་གཟིགས་པ་ན། བཅོམ་ལྡན་འདས་ཀྱི་ཞལ་ནས། རིགས་ཀྱི་བུ། སྔོན་གྱི་སྐྱེ་བ་དེ་
མ་ཐག་ཏུ་ཁྱོད་འབྱུང་པོའི་གདོན་གྱི་སྐྱེ་བར་བླངས་ཀྱང་ངོ་ཚ་ཤེས་ཞིང་མི་རུང་བའི་ལས་ངན་
སྤྱོད་པར་བག་ཚ་བ་ཞིག་ཏུ་གནས། ད་ལྟ་ང་ཡི་བསྟན་པའི་ནང་རབ་བྱུང་བའི་རྟེན་དུ་གྱུར་ནའང༌།
ཁྱོད་ཀྱིས་ངོ་ཚ་མི་ཤེས་པ་དང་མི་རུང་བའི་ལས་ངན་སྤྱོད་པར་བག་མི་ཚ་བ་ཅིའི་ཕྱིར་རམ། ཞེས་
བཀའ་འདྲི་མཛད། བསོད་ནམས་ཆེས་སྟོན་པའི་གསུང་དེ་ཐོས་འཕྲལ་རང་གི་ནོར་འཁྲུལ་ཤེས་
ནས་ངོ་ཚ་དང་བག་ཚ་བའི་ངང་ཚུལ་ལ་སླར་གནས་ཏེ། སྟོན་པའི་ཞབས་སྤྱི་བོར་བླངས་ནས་ཕྱག་
ཕུལ་ཏེ་དགོངས་པ་དྭངས་སུ་གསོལ་བ་བཏབ་བོ། །ཡང་སྟོན་པའི་ཞལ་ནས། གཟན་མེད་པར་དེ་
ལྟར་ལངས་ན་མི་འཚམ་ཞིང་ཚུལ་ཁྲིམས་ལ་གནས་པའི་རབ་བྱུང་ཞིག་གི་བྱ་ལུགས་མིན་པས།
རབ་ཏུ་བྱུང་བ་རྣམས་ཀྱིས་ཅིས་ཀྱང་རྣམ་རྟོག་གི་སྒོ་དགག་དགོས་སོ། །ཞེས་བཀའ་བསྩལ་ཏོ།
བསྟན་དོན། སེམས་རྒྱུད་དག་པ་ལ་འབད་པའི་སྐྱེ་བོ་ཆེ་གེ་མོ་ཞིག་གིས་གཅེར་བུའི་བརྟུལ་
ཞུགས་ཀྱི་ཆོ་ག་དང༌། ཡང་ན་རལ་པའི་ཐོར་ཅོག་འཆིང་བ། ལུས་ལ་འདམ་རྫབ་བསྐུ་བ། དཀའ་
ཐུབ་ཀྱི་ཚུལ་དུ་ཟས་མི་ཟ་བ། ཐང་ལ་ཉལ་བ། ལུས་སྟེང་དུ་ཐལ་བ་གཏོར་བ། ཙོག་པུར་སྡོད་པ་
སོགས་ཀྱི་ཉམས་ལེན་ལ་འཇུག་པར་བྱེད་དོ། །ཅི་སྟེ་སེམས་གྱ་གྱུའི་གནས་ལས་མ་བརྒལ་ན། ཉི་
ཚེ་བའི་ཐབས་དེ་དག་ལ་བརྟེན་ནས་སེམས་རྒྱུད་འདུལ་བ་མི་འོང་ངོ༌།།
འགྲེལ་པ། ཤོ་ལོ་ཀ་འདིའི་ནང་རྣལ་འབྱོར་བ་དང་ཐར་པ་དོན་གཉེར་ཅན་ཚོས་ཉམས་སུ་
ལེན་པའི་ཆོ་གའི་རྣམ་གྲངས་མང་དུ་བསྟན་ཅིང༌། འབད་པ་དེ་དག་ཀྱང་འཁྲུལ་བ་འབའ་ཞིཞིག་ཏུ་
བསྟན་ནོ། །བྱེ་བྲག་ཏུ་གཅེར་བུ་པའི་གྲུབ་མཐའི་ཡ་གྱལ་ཇན་ནོ་སོ་ཧྥི་སམ་(Gymnosoph-
ism) ཟེར་བ་འཛམ་བུ་གླིང་ནང་ད་དུང་ཡང་ཉམས་སུ་ལེན་ཞིང་། ལུས་མི་གཙང་བར་གནས་པ་ནི་
སྐྱེས་བུ་དམ་པའི་རང་བཞིན་དུ་ངོས་འཛིན་བྱེད། འོན་ཏེ་བཅོམ་ལྡན་འདས་ཀྱིས་དེ་ལྟར་ཕྱིའི་ལུས་
འབའ་ཞིག་གི་ཐོག་ནས་དཀའ་ཐུབ་སྤྱོད་པ་ལེགས་པར་བཀག་སྟེ། གང་གི་རྗེས་འབྲང་ཚངས་སྤྱོད་
ལ་གནས་པ་དག་གིས་འདོད་པ་བསོད་ཉམས་ཀྱི་མཐའ་དང་ངལ་དུབ་ལ་སྦྱོར་བའི་མཐའ་གཉིས་
སུ་མ་ལྷུང་བའི་དབུས་མའི་ལམ་ཉིད་ཀྱི་རྗེས་སུ་བྱེད་དོ། །རྒྱས་སྤྲོས་སྤོང་བ་དང༌། ཁྲེལ་ཡོད་པ།
ཟས་གོས་ངན་ངོན་ཙམ་གྱིས་ཆོག་ཤེས་པ་ནི་ཚུལ་ཁྲིམས་དང་འདྲ་བར་རབ་བྱུང་གི་རྟགས་གཙོ་
བོར་གྱུར། སྐྲ་ལོར་ཁྲུས་མ་བྱས་པར་ཐོར་ཅོག་འཆིང་བ་དང༌། སོ་མ་འཁྲུ་བ། ལུས་ལ་འདམ་བསྐུ་
བ༑ ཟས་མི་ཟ་བ་སོགས་དམ་པའི་རྟགས་སུ་འཛིན་པ་ནི་གླེན་པར་འདོད་དོ། །དེ་བཞིན་ཐང་ལ་ཉལ་
བས་དག་པར་མི་བྱེད་ཅིང༌། རྣལ་འབྱོར་བ་དག་གིས་རྒྱས་སྤྲོས་ཀྱི་འཚོ་བ་སྤངས་ནས་ལུས་ལ་
ཐལ་བ་བསྐུ་བའི་སྦྱོར་བ་ད་དུང་ཡང་ཉམས་སུ་ལེན་ནོ།།
ཕྱི་ཚུལ་ཙམ་མམ་ཁ་ཙམ་གྱིས་སྡོམ་པ་སྲུང་བའམ་ཉམས་ལེན་ལ་ཇི་ཙམ་རིང་དུ་གཞོལ་
ཀྱང་སེམས་རྒྱུད་འདུལ་བར་ཅི་ཡང་མི་ཕན་པས། སེམས་བླང་དོར་གྱི་གནས་ལ་རྨོངས་ཤིང་གྱ་
གྱུའི་དབང་དུ་སོང་ན། སེམས་དུལ་བ་མི་འོང༌། སེམས་གྱ་གྱུའམ་ཐེ་ཚོམ་གྱི་གནས་ལ་གྲོལ་བ་ནི་
སེམས་རྒྱུད་སྦྱོང་བའི་རིམ་པ་དང་པོའོ།།
གོས་ཀྱིས་ལེགས་ཚོགས་གཟོན་མི་བྱེད།
༡༠ (༩) བློན་པོ་སཾཏཏིའི་(Santati) སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཡུལ་ཀོ་ས་ལའི་རྒྱལ་
པོ་གསལ་རྒྱལ་གྱི་བློན་པོ་སཾཏཏི་ལ་ཚིགས་སུ་བཅད་པ་འདི་གསུངས་སོ།།
རྒྱན་གྱིས་བརྒྱན་པར་བྱས་ཀྱང་ཆོས་སྤྱོད་ཅིང༌༎
དུལ་ཞིང་ཡང་དག་སྡོམ་ལྡན་ཚངས་པར་སྤྱོད།།
འབྱུང་པོ་ཀུན་ལ་ཆད་པ་སྤངས་པ་དེ།།
དགེ་སློང་དགེ་སྦྱོང་དེ་ཡིན་བྲམ་ཟེའང་དེ།
གླེང་གཞི། སྔོན་སྐབས་ཤིག་ལ་བློན་པོ་སཾཏཏིས་མཐའ་མཚམས་ཀྱི་དགྲ་བོའི་ཚོགས་བཙན་
འཇོམས་བཏང་སྟེ་ཕྱིར་ལོག་པ་ན། རྒྱལ་པོ་གསལ་རྒྱལ་ཐུགས་རབ་ཏུ་མཉེས་ནས་བློན་པོར་རྒྱུ་
ནོར་གྱི་རྔན་པ་གྱ་ནོམ་པ་གསོལ་རས་བསྩལ་བ་དང༌། ཉིན་བདུན་རིང་གར་མཁན་མ་ཞིག་ཁོ་བོའི་
མདུན་དུ་གར་འཁྲབ་ཏུ་བཅུག །ཉིན་བདུན་པ་དེར་རྒྱན་གྱིས་སྤྲས་པའི་རྒྱལ་པོའི་གླང་ཆེན་བཞོན་
ནས་ཉེ་འགྲམ་གྱི་གཙང་ཆུར་ཁྲུས་བྱ་བར་བསྐྱོད་པ་ན། ལམ་བར་དུ་བཅོམ་ལྡན་འདས་བསོད་
སྙོམས་ལ་ཕེབས་པ་དང་ཕྲད། སཾཏཏིས་རང་དགར་གུས་བརྩིའི་ཚུལ་དུ་མགོ་བོ་ཅུང་ཟད་བཏུད་
པར། བཅོམ་ལྡན་འདས་ཀྱིས་ཞལ་འཛུམ་པ་མཛད། དེ་འཕྲལ་ཀུན་དགའ་བོས། ཞལ་འཛུམ་དོན་
ཅི་ལགས་སམ། ཞེས་བཀའ་འདྲི་ཞུས་པས། བཅོམ་ལྡན་འདས་ཀྱིས། ཀུན་དགའ་བོ། བློན་པོ་འདི་
ཉི་མ་དེ་རིང་ངའི་གམ་དུ་འོང་བར་འགྱུར་ཞིང་། ངས་ཁོ་བོར་ཆོས་བསྟན་པའི་རྗེས་ཁོ་བོ་དགྲ་བཅོམ་
པར་འགྱུར་ནས་མི་རིང་བར་མྱ་ངན་ལས་འདའ་བར་བྱེད་དོ། །ཞེས་བཀའ་བསྩལ་ཏོ།།
སཾཏཏིས་རང་གི་རོགས་ཟླ་དང་ལྷན་དུ་གཙང་འགྲམ་ན་ཁྲུས་བྱས་ཤིང་བཟའ་བཏུང་ལ་ཉིན་
གང་རོལ། སླར་ཕྱི་དྲོ་སྐྱེད་མོས་ཚལ་དུ་གར་མཁན་མར་གར་འཁྲབ་ཏུ་བཅུག་སྟེ་ཆང་རག་བཏུང་
ནས་བསྡད་དོ། །གར་མཁན་མས་ཐབས་ཤེས་ཡོད་དགུ་རྩལ་སྤྲུག་གིས་བློན་པོའི་ཐུགས་མགུ་བར་
བྱས། གར་གྱི་སྒེག་ཉམས་འདོན་ཕྱིར་ཉིན་བདུན་རིང་ཟས་ཀྱང་མ་བཟས་པར་གཟུགས་བྱད་ཕྲ་པོ་
བཟོས། དེ་ནས་གར་འཁྲབ་པའི་ཚེ་གློ་བུར་དུ་གྲིབ་ནད་ཚབས་ཆེན་ཞིག་ཕོག་སྟེ་ས་ལ་འགྱེལ་
མ་ཐག་ཁ་མིག་ཆེར་གདངས་ནས་གྲོངས་སོ། །ཚུལ་དེ་མཐོང་བ་ན་བློན་པོ་ཧོན་འཐོར་ནས་སྡུག་
བསྔལ་གྱིས་མནར་ཏེ། སྐྱབས་ཤིག་རྙེད་ཐབས་བསམ་བློ་བཏང་བས་བཅོམ་ལྡན་འདས་ཡིད་ལ་
ཝ་ལེར་དྲན། རོགས་ཟླ་རྣམས་ཁྲིད་དེ་ཤར་རེར་བཅོམ་ལྡན་འདས་ཀྱི་དྲུང་དུ་བསྐྱོད་ནས་གར་
མཁན་མ་གློ་བུར་དུ་གྲོངས་པ་དང༌། སེམས་ནང་སྡུག་བསྔལ་ཚད་མེད་བྱུང་བའི་ཚུལ་རྣམས་ཞིབ་
པར་སྙན་དུ་གསོལ། དེ་ནས་ལག་གཉིས་ཐལ་མོ་སྦྱར་ཏེ། སློབ་དཔོན་མཆོག །བདག་གི་མགོན་
སྐྱབས་མཛད་དུ་མཁྱེན། བདག་སྡུག་བསྔལ་འདི་ལས་བསྒྲལ་ནས་བདེ་བ་དང་ལྡན་པར་ཅིས་ཀྱང་
གནང་དུ་གསོལ་བ་བཏབ། དེ་ལ་བཅོམ་ལྡན་འདས་ཀྱི་འདི་སྐད་ཅེས་བཀའ་བསྩལ། མྱ་ངན་མ་
བྱེད་རིགས་ཀྱི་བུ། སྐྱོབ་པའི་ནུས་པ་ལྡན་པ་ཞིག་གི་དྲུང་དུ་ཁྱོད་འོངས་སོ། །དེས་ཁྱོད་ལ་རྟག་
ཏུ་སེམས་གསོ་བྱེད་ཅིང་ཁྱོད་ཀྱི་མགོན་སྐྱབས་བྱེད་པར་འགྱུར་ཏོ། །སྔོན་གྱི་སྐྱེ་བ་མང་པོར་གར་
མཁན་མ་གྲོངས་ནས་ཁྱོད་སྡུག་བསྔལ་གྱིས་མནར་ཏེ་མིག་ཆུ་ཤོར་བ་ནི་རྒྱ་མཚོའི་ཆུ་ལས་མང་
ངོ་༑ ༑ཞེས་གསུངས་ཏེ། བློན་པོ་ལ་ཆོས་ཀྱི་ཚིགས་སུ་བཅད་པ་ཞིག་གསུངས། དེའི་དོན་ནི། སྔོན་
གྱི་སྐྱེ་བར་ཁྱོད་ཀྱི་རྒྱུད་གཏི་མུག་མ་རིག་པས་བརླམས་པས་དེའི་དབང་གིས་ཤི། མ་འོངས་པར་
དེ་ལྟ་བུའི་མ་རིག་པ་མངོན་དུ་མི་འགྱུར་བ་བྱ་དགོས་པ་དང༌། དེ་བཞིན་ད་ལྟ་བ་ལ་དེའི་དབང་
གིས་ཆགས་ཞེན་སྐྱེ་བ་མི་རུང༌། འདོད་ཆགས་དང༌། ཞེ་སྡང་། གཏི་མུག་བཅས་དང་བྲལ་ན་ཐར་
པ་འཐོབ་པ་ལ་གདོན་མི་ཟའོ།།
ཤོ་ལོ་ཀ་དེ་ཐོས་མ་ཐག་བློན་པོར་དགྲ་བཅོམ་པའི་གོ་འཕང་ཐོབ་བོ། །དེ་ནས་རང་གི་ཚེ་
རྫོགས་ལ་ཉེ་བ་ཤེས་ནས། བཅོམ་ལྡན་འདས་ལ་འདི་སྐད་ཅེས་གསོལ། བདག་གི་ཚེ་རྫོགས་ལ་
ཉེ་བས། མྱ་ངན་ལས་འདས་པའི་གྲོང་དུ་འགྲོ་རྒྱུར་གནང་བ་སྩོལ་དུ་གསོལ་བ་བཏབ། སངས་
རྒྱས་ཀྱིས་གནང་བ་བསྩལ་བ་དང༌། སཾཏཏིས་མཁའ་དབྱིངས་སུ་བྱོན་ནས་མེའི་འབྱུང་བའི་ཐོག་
རྩེ་གཅིག་ཏུ་མཉམ་པར་བཞག་སྟེ་མྱ་ངན་ལས་འདས་སོ། ། ཤ་ཁྲག་དང་བཅས་པ་ཡོངས་སུ་མེས་
འཚིགས། བཅོམ་ལྡན་འདས་ཀྱིས་བཀའ་ལྟར་དགེ་འདུན་རྣམས་ཀྱིས་ས་ལ་བཏིངས་བའི་རས་
གཙང་མའི་སྟེང་རིང་བསྲེལ་ལྷུང༌། དགེ་འདུན་རྣམས་ན་རེ། པྲོག་ཞུ་དང་བཅས་མྱ་ངན་ལས་འདས་
པའི་བློན་པོ་ཁོང་དགེ་སྦྱོང་ངམ་བྲམ་ཟེ་གང་ལགས་སམ་ཞེས་ཞུས་པས། རིགས་ཀྱི་བུ་ནི་དགེ་སྦྱོང་
དང་བྲམ་ཟེ་གཉིས་ཀ་ཡིན་ནོ། །ཞེས་གསུངས་སོ།།
བསྟན་དོན། གོས་ལེགས་པར་གྱོན་ཞིང༌། ཆོས་བཞིན་སྤྱོད་པ་དེ་ཞི་བ་དང་དུལ་བར་གནས་
པས། དེ་ལ་ཐར་པ་འཐོབ་བོ། །གཞན་ལ་མཐོ་འཚམ་པའི་ལས་མི་བྱེད། དེ་ལྟའི་སྐྱེ་བོ་ནི་དོན་དམ་
པའི་བྲམ་ཟེ་དང༌། དགེ་སྦྱོང་། བསོད་སྙོམས་ལ་བརྟེན་པའི་དགེ་སློང་ངོ༌།
འགྲེལ་པ། ཡང་དག་སྡོམ་ལྡན་ཞེས་རབ་བྱུང་གི་མིང་གི་རྣམ་གྲངས་སུ་བཀོལ་བ་དང༌། དད་
ལྡན་ཁྱིམ་པ་ཞིག་གིས་སྲུང་བྱ་བརྒྱད་སྲུང་ཞིང༌། དེ་དག་ལས་གསུམ་པ་ཚངས་སྤྱོད་ཀྱི་སྡོམ་པ་
བླངས་ནས་ལོག་གཡེམ་སྤོང་ངོ༌། །བླ་ན་མེད་པའི་དམིགས་ཡུལ་ལམ་དགོས་པ་ནི་སེམས་རྣམ་
རྟོག་གམ་མི་བརྟན་པའི་ཆ་ལས་སྒྲོལ་རྒྱུ་དེའོ།།
ཁྲེལ་ཡོད་པའི་ཐོག་ནས་ལས་ངན་སྤོངས། སྡུག་བསྔལ་ལས་འགྲོལ་ཕྱིར་
བརྩོན་འགྲུས་རྩོམས།
༡༠ (༡༠) ཚེ་དང་ལྡན་པ་པཱིལཱཏིཀཏིསྶའི་(Pilotikatissa) སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཚེ་དང་ལྡན་པ་
པཱིལཱོཏིཀཏིསྶ་ལ་ཚིགས་སུ་བཅད་པ་འདི་དག་གསུངས་སོ།།
གང་ཞིག་རྟ་བཟང་ལྕགས་ལ་བཞིན། །སྨད་པ་རབ་ཏུ་མི་རྟོགས་པ།།
ངོ་ཚས་དགག་པའི་སྐྱེས་བུ་ནི། །འཇིག་རྟེན་ན་ནི་འགའ་ཡོད་དམ།
སྤོབས་པ་ལྡན་ཞིང་ཡང་དག་རིག་གྱུར་ཅིང༌། །དད་པ་ཚུལ་ཁྲིམས་དང་ནི་བརྩོན་འགྲུས་དང་།།
ཏིང་ངེ་འཛིན་དང་ཆོས་ལ་ངེས་པ་ཡིས། །རྟ་མཆོག་ལྕགས་ཀྱིས་གཞུས་པ་ཇི་བཞིན་དུ།།
རིག་དང་ཞབས་ལྡན་སོ་སོར་དྲན་ལྡན་རྣམས། །མི་ཆུང་སྡུག་བསྔལ་འདི་ནི་རབ་སྤོང་བྱ༎
གླེང་གཞི། སྔོན་ཚེ་དང་ལྡན་པ་ཀུན་དགའ་བོས་གོས་སུ་རས་ཧྲུལ་པོ་གྱོན་པའི་གཞོན་ནུ་ཞིག་ཟས་
སློང་བར་འགྲོ་བ་གཟིགས་པ་ན། སྙིང་རྗེས་མ་བཟོད་པར་གཞོན་ནུ་དེར་རབ་བྱུང་གི་སྡོམ་པ་གནང་
ནས་ཆོས་མིང་ལ་པཱིལཱོཏིཀཏིསྶ་ཞེས་བཏགས། གཞོན་ནུ་རབ་བྱུང་དེས་རང་གི་གོས་ཧྲུལ་པོ་དང
སློང་ཕོར་ཤིང་སྡོང་ཞིག་གི་སྟེང་དུ་བསྐོན་ཏེ་བཞག །ཁོ་པ་འབྱོར་ལྡན་གྱི་སྤྱི་ཚོགས་ཤིག་ནང་རབ་
ཏུ་བྱུང་སྟབས། དེ་ནས་བཟུང་ཟས་གོས་ཐད་སེམས་ཁྲལ་རྩ་བ་ནས་མེད་པར་གྱུར། འོན་ཏེ་སྐབས་
རེ་རབ་བྱུང་གི་མི་ཚེར་འདོད་པ་མ་ཁེངས་པར་སླར་ཁྱིམ་པའི་རྟེན་དུ་ལོག་རྒྱུའི་བསམ་བློ་འཁོར།
བསམ་བློ་དེ་ནམ་འཁོར་ཡང་ཤིང་སྡོང་དེའི་རྩ་ལ་བསྐྱོད་དེ། ངོ་ཚ་ཁྲེལ་མེད་ཁྱོད། རང་ལ་ཟས་
གོས་གྱ་ནོམ་པ་ཐོབ་སའི་གནས་ལས་ཁ་བྲལ་འདོད་དམ། སླར་གོས་རྙིང་ཧྲུལ་པོ་གྱོན་ནས་ཟས་
སློང་བར་འགྲོ་འདོད་དམ། ཞེས་རང་གིས་རང་ལ་གཤེ་གཤེའི་ཚུལ་དུ་དྲི་བ་དྲིས་དེ། སེམས་ཞི་རུ་
བཅུག་ནས་ད་གཟོད་དགོན་པར་ཕྱིར་ལོག་གི་ཡོད།
ཉིན་གཉིས་སམ་གསུམ་གྱི་རྗེས་སླར་རབ་བྱུང་གི་མི་ཚེ་འདོར་འདོད་དེ་གོས་ཧྲུལ་དང་སློང་
ཕོར་སྐོན་སའི་ཤིང་སྡོང་དེའི་འཁྲིས་སུ་བསྐྱོད། རང་གིས་རང་ལ་དྲི་བ་དེ་གཉིས་དྲིས་པས་སྔོན་གྱི་
ཉམ་ཐག་པའི་མི་ཚེ་ལྷང་ངེར་དྲན་རྗེས་དགོན་པར་ཕྱིར་ལོག །དེ་ལྟར་ལན་མང་དུ་བྱས་པས། དགེ་
འདུན་གཞན་གྱིས་དེ་ལྟར་བྱ་དོན་ཅི་ཡིན་ཞེས་དྲིས་ཙ་ན། རང་གི་སློབ་དཔོན་མཇལ་དུ་སོང་ངོ་། །
ཞེས་ལན་བཏབ། རང་གི་གོས་རྙིང་ཧྲུལ་པ་དམིགས་པར་བཟུང་སྟེ་སྒོམ་ལ་གཞོལ་བ་ན། ཟག་བཅས་
ཀྱི་ཕུང་པོའི་གནས་ལུགས་དེ། སྡུག་བསྔལ་བ་དང༌། མི་གཙང་བ་རྟོགས་ནས་མཐར་དགྲ་བཅོམ་
པའི་གོ་འཕང་ཐོབ་བོ། །དེ་རྗེས་ཤིང་སྡོང་གི་ཕྱོགས་སུ་འགྲོ་བ་སྤངས་པས། དགེ་འདུན་གཞན་
གྱིས་དོ་སྣང་བྱུང་སྟེ་དེ་དག་ན་རེ། ཁྱོད་ཅིའི་ཕྱིར་སློབ་དཔོན་གྱི་དྲུང་དུ་མི་འགྲོའམ། ཞེས་དྲིས་
པར། པཱིལཱོཏིཀཏིསྶས། སྔོན་བདག་ལ་དགོས་པ་མཆིས་པས་སློབ་དཔོན་མཇལ་དུ་མི་འགྲོ་ཐུ་མེད་
ཅིང༌། ད་ལྟ་དགོས་པ་མེད་པས་མ་སོང་ངོ༌། །ཞེས་ལན་བཏབ། ལན་དེ་དགེ་འདུན་དག་གིས་ཐོས་
འཕྲལ་པཱིལཱོཏིཀཏིསྶ་བཅོམ་ལྡན་འདས་ཀྱི་དྲུང་དུ་ཁྲིད་དེ། འདི་སྐད་ཅེས་གསོལ། བཅོམ་ལྡན་འདས།
དགེ་སློང་འདིས་ཁོ་པར་དགྲ་བཅོམ་པའི་གོ་འཕང་ཐོབ་པར་སྐད་པས། རྫུན་གཏམ་ཡིན་པ་ཐག་
གིས་ཆོད། ཅེས་ཞུས་པས། བཅོམ་ལྡན་འདས་ཀྱིས་དབུ་གཡུག་ཙམ་གནང་སྟེ། དགེ་འདུན་དག །།
པཱིལཱོཏིཀཏིསྶས་གང་སྨྲས་པ་བདེན་ཅིང་། རྫུན་གཏམ་མ་ཡིན་ནོ། །སྔོན་ཁོ་པ་རང་གི་སློབ་དཔོན་དང་
འབྲེལ་བ་ཡོད་ཅིང༌། ད་ལྟ་གང་ལྟར་ཡང་འབྲེལ་བ་མེད་དོ། །ཚེ་དང་ལྡན་པ་པཱིལཱོཏིཀཏིསྶས་རང་
གིས་རང་ལ་བླང་དོར་གྱི་གནས་བསྟན་ཅིང་དངོས་པོའི་གནས་ལུགས་རྟོགས་པར་བསྐུལ་བས། ད་
ཆ་དགྲ་བཅོམ་པར་གྱུར་ཏེ་སློབ་དཔོན་དང་འབྲེལ་བ་མེད་དོ། །ཞེས་བཀའ་བསྩལ་ཏོ།།
བསྟན་དོན། རྟ་གཡུང་མོས་རྟ་ལྕག་གིས་སྐུལ་བ་ལས་གཡོལ་བ་ལྟར། འཇིག་རྟེན་ན་ངོ་ཚ་
ཤེས་ནས་ཁ་ན་མ་ཐོ་བ་ལ་འཛེམ་པའམ་ཉེས་སྤྱོད་སྡོམ་མཁན་གྱི་གང་ཟག་ཉུང་ཤས་ཀྱིས་རུང་བ་
མིན་པའི་ལས་སུ་འཇུག་པ་ལས་གཡོལ་ལོ།།
བསྟན་དོན། རྟ་བཟང་ལྕགས་ཀྱིས་དུས་སུ་འདུལ་བ་ལྟར། བརྩོན་འགྲུས་དང༌། དད་པ། ཚུལ་
ཁྲིམས་སོགས་ལྡན་ན་ཆོས་ལ་ངེས་ཤེས་སྐྱེ་བར་འགྱུར་རོ།།
འགྲེལ་པ། ཚུལ་ཁྲིམས་ཞེས་པ་བྱང་ཆུབ་སེམས་ཀྱི་གྲོགས་དང་ལྡན་ན་ལེགས་པའི་ཚོགས་
སུ་འགྱུར་ཞིང༌། གང་ཟག་ཆེ་གེ་མོ་ཞིག་གི་དགག་སྒྲུབ་ཀྱི་ལས་འགན་ཏེ། ཕ་མ་དང༌། བུ་ཕྲུག ཁྱོ་
བོ་དང་ཆུང་མ། དགེ་རྒན། སློབ་མ། གྲོགས། དགེ་འདུན། རང་ལས་དམའ་བ་སོགས་ལ་ཅིས་ཀྱང་
བསྒྲུབ་དགོས་པ་བསྟན་ནོ།།
༡) བུ་ཕྲུག་གིས་ཕ་མར། ཞབས་ཏོག་སྒྲུབ་པ། གཡོ་ཟོལ་མི་བྱེད་པ། ཁྱིམ་རྒྱུད་སྤེལ་བ། མིག་
དཔེ་བཟང་པོ་སྟོན་པ། གཉེན་ཉེ་བྲལ་བ་རྣམས་ལ་རྗེས་འཇུག་བྱེད་པའོ།།
༢) ཕ་མས་བུ་ཕྲུག་ལ། ལེགས་ཉེས་བླང་དོར་སྟོན་པ་དང༌། ཤེས་བྱ་སློབ་པ། ཆུང་མ་བསུ་བ།
ཕ་གཞིས་རྩིས་སྤྱོད་བྱེད་དགོས་པའོ།།
༣) སློབ་མས་དགེ་རྒན་ལ། གུས་བཀུར་དང་། གམ་དུ་བཅར་བ། ནན་གྱིས་གདམས་ངག་ཉན་
པ༑ཞབས་ཏོག་སྒྲུབ་པ་བཅས་བྱེད་དགོས།
༤) དགེ་རྒན་གྱིས་སློབ་མར། ལྟ་སྐྱོང་ཚུལ་བཞིན་དུ་བྱེད་པ། རང་གིས་གང་ཤེས་བུམ་པ་གང་
བྱོའི་ཚུལ་དུ་སྟོན་པ། འོས་འཚམ་གྱི་སྒྱུ་རྩལ་དང་རིག་གནས་སློབ་པ། གྲོགས་དང་ཟླ་བོ་ངོ་
སྤྲོད་བྱེད་པ། སྲུང་སྐྱོབ་བྱེད་པ་བཅས་དགོས་སོ།།
༥) ཁྱོ་བོས་ཆུང་མ་ལ། བརྩི་བཀུར་བྱེད་པ། བརྙས་བཅོས་མི་བྱེད་པ། ཡིད་ཆེས་བྱེད་པ། དབང་
ཚད་ཆུང་མར་སྤྲོད་པ། རྒྱན་ཆ་མཁོ་སྤྲོད་བྱེད་པ་དགོས་སོ།
༦) ཆུང་མས་ཁྱོ་བོ་ལ། རང་གི་ལས་འགན་དུས་ཐོག་ཏུ་བྱེད་པ། གཞན་ལ་བསྙེན་བཀུར་ཞུ་བ།
ཡིད་ཆེས་དགོས་པ། ཁྱོ་བོས་བསགས་པའི་ནོར་ལ་གཅེས་སྤྲས་བྱེད་པ། བརྩོན་འགྲུས་ཆེ་
ཞིང་ལེ་ལོ་མེད་པ་བཅས་དགོས་སོ།།
༧) རང་ལས་དམའ་བ་ལ། སྦྱིན་པ་གཏོང་བ། ཡ་རབས་ཀྱི་གཏམ་སྨྲ་བ། རོགས་མགོན། འདྲ་
མཉམ། དྲང་པོ་སོགས་བྱ་དགོས།
༨) རང་ལས་མཐོ་བ་ལ། སྲུང་སྐྱོབ་བྱེད་པ། དགོས་པའི་དུས་སུ་དེའི་ནོར་སྐྱོང་བ། འཇིགས་
པའི་དུས་སུ་སྐྱབས་བྱེད་པ། ཉེན་ཁའི་དུས་སུ་ཁེར་རྐྱང་མི་འཇོག་པ། དེའི་རིགས་རྒྱུད་ལ་
སྤེལ་བ་ལ་ཕན་འདོགས་པ་སོགས་བྱ་དགོས།
༩) སྦྱིན་བདག་གིས་གཡོག་པོར། འཇོན་ཚོད་ཀྱི་ལས་སྐུལ་བ། ཟས་དང་ཕོགས་སྤྲོད་པ། ན་
བའི་དུས་སུ་ལྟ་སྐྱོང་བྱེད་པ། ཟས་སོགས་མཉམ་སྤྱོད་བྱེད་པ། དུས་ནས་དུས་སུ་བཟོད་ཡང་
དུ་གཏོང་བ་སོགས་བྱ་དགོས།
༡༠) གཡོག་དང་ལས་མིས། སྦྱིན་བདག་གི་སྔོན་དུ་མལ་ལས་ལང་བ། སྦྱིན་བདག་གི་རྗེས་སུ་
ཉལ་བ། གང་བྱིན་པ་སྤྱོད་པ། རང་གི་ལས་འགན་དུས་ཐོག་ཏུ་བྱེད་པ། སྦྱིན་བདག་གི་
མཚན་དང་གྲགས་པ་སྤེལ་བ་སོགས་བྱ་དགོས།
༡༡) ཁྱིམ་པས་རབ་བྱུང་ལ། དགའ་འོས་པའི་བྱ་བ་སྒྲུབ་པ། དགའ་འོས་པའི་གཏམ་སྨྲ་བ། དགའ་
འོས་པའི་བསམ་པ་སྐྱེ་བ། ཁྱིམ་དུ་འོང་བ་ན་སྒོ་མི་རྒྱག་པ། ཟང་ཟིང་གི་དགོས་མཁོ་སྐོང་བ་
སོགས་བྱ་དགོས།
༡༢) རབ་བྱུང་གིས་ཁྱིམ་པར། ངན་པར་བཤོལ་འདེབས་པ། བཟང་པོར་སྐུལ་མ་བྱེད་པ། བྱམས་
པས་སྐྱོང་བ། མ་ཐོས་པ་ཐོས་སུ་འཇུག་པ་དང་ཐོས་ཟིན་གསལ་དུ་གཏོང་བ། ཐར་པའི་ལམ་
སྣེ་འཁྲིད་པ་སོགས་བྱ་དགོས།
འཇིག་རྟེན་ལུགས་བཟང་གི་བྱ་བ་དེ་དག་ལ་ལྷུར་ལེན་པའི་སྐྱེ་བོ་དེ་ནི་དོན་དམ་པའི་ཡ་རབས་ཞི་
དུལ་གྱི་གང་ཟག་ཁྱད་འཕགས་ཤིག་ཏུ་སྣང་ཞིང༌། དེ་ལས་གཞན་དུ་དེས་བསྲུང་བྱའི་སྡོམ་པ་དག་
ལེགས་པར་བསྲུངས་ཏེ་ཆོས་དང་མཐུན་པའི་མི་ཚེ་སྐྱེལ་བ་དང་། ལས་འབྲས་ཀྱི་ཚུལ་ལེགས་
པར་ཤེས་ནས་ངང་གིས་ངན་པ་སྤངས་ཏེ་བཟང་པོ་ལ་འཇུག་གོ །དེ་ཡང་རང་དང་གཞན་གྱི་ཕྱིར་
ལས་འགན་དུ་བསམས་ནས་མི་དང་དུད་འགྲོ་སོགས་ཀྱི་སེམས་ཅན་གཞན་སུ་ལའང་དམོད་པར་
མི་བྱའོ།།
ཚེ་སྲོག་ནི་རིན་ཐང་ཆེ་བས་གཞན་གྱི་སྲོག་འཕྲོག་རྒྱུའི་ཐོབ་ཐང་སུ་ལའང་མེད་ཅིང་། སྲོག་
ཆགས་འབུ་སྲིན་ཐེ་བའི་ལུས་ཅན་ཡོད་དོ་ཅོག་གི་སྲོག་འཕྲོག་པ་དང་གནོད་པའི་ལས་སྤངས་ཏེ་
དེ་དག་ལ་སྙིང་བརྩེ་བ་དང་བྱམས་པའི་སེམས་དང་ལྡན་པར་བྱའོ། །འགའ་ཞིག་གིས་ཟས་ཀྱི་དོན་
དུ་ཡ་ང་སྙིང་རྗེ་མེད་པར་སེམས་ཅན་གསོད་ཅིང༌། སྲེད་ཞེན་ནམ་སྤྲོ་གསེང་འབའ་ཞིག་གི་སླད་དུ་
སྐྱབས་མེད་མགོན་མེད་ཀྱི་དུད་འགྲོའི་སྲོག་གཅོད་པ་ནི་གདུག་རྩུབ་ཤིན་ཏུ་ཆེ་བའི་ཀླ་ཀློའི་སྤྲོད་པ
ཉིད་ལས་མ་འདས། ཅི་སྟེ་དུད་འགྲོ་གསོད་པ་རུང་བ་མིན་ན། མིའི་སྲོག་གཅོད་པར་བརྗོད་ག་ལ་
དགོས།འོན་ཏེ་ཀུན་སློང་བཟང་ངན་གྱི་ཁྱད་ཀྱང་ཡོད་པར་སྣང་ངོ་། །བྱང་ཆུབ་སེམས་དཔའ་རྣམས་
ཀྱིས་མ་བྱིན་པར་ལེན་པ་དང༌། ལོག་གཡེམ། ཚིག་རྩུབ་སོགས་ཀྱི་མི་དགེ་བའི་ལས་ཀུན་སྤངས་
ཏེ༑བློ་གཟུ་བོར་གནས་ནས་གང་ཟག་ཚད་ཐུབ་ཏུ་འགྱུར་རོ༎
བྱང་ཆུབ་སེམས་དཔས་ཚུལ་ཁྲིམས་ལ་ལེགས་པར་གནས་ཏེ། ལུས་ངག་གི་ལས་སྡོམ་པར་
བྱེད་ཅིང༌། སྐབས་རེ་དགོས་པའི་དབང་གིས་ཟང་ཟིང་གི་ནོར་ཙམ་མིན་པར་སྲོག་ཀྱང་གཞན་དོན་
དུ་གཏོང་བར་བྱ། འོན་ཏེ་དེ་ལྟའི་སྐྱེ་བོ་དེའི་སྟོབས་དང་ནུས་པ་ལ་མཚམས་མངའ་བ་ནི་འཁོར་བ་
ན་གནས་པའི་ཕྱིར་རོ། །དེ་ཡང་སྐྱེ་རབས་ལས། འ་ཆད་འུ་ཐུག་པའི་ལམ་ཆེན་གྱི་ཆོམ་རྐུན་ཞིག་
གི་དཔེ་ལས་གསལ་བར་བྱས་སོ། །ཡེ་ཤེས་ཀྱི་ཚོགས་ལས་རིན་ཆེ་བའི་ཆོས་མེད་ཅེས་བྱང་ཆུབ་
སེམས་དཔའ་རྣམས་ཀྱིས་སྨྲ་བར་བྱའོ།།
གང་དག་རང་གི་སེམས་སྡོམ་པ།
༡༠ (༡༡) དགེ་ཚུལ་བདེ་བའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། དགེ་ཚུལ་བདེ་བ་ལ་
ཚིགས་སུ་བཅད་པ་འདི་གསུངས་སོ།།
ཡུར་བ་མཁན་གྱིས་ཆུ་འདྲེན་ཅིང་། །མདའ་མཁན་རྣམས་ནི་སྨྱུག་མ་བསྲང༌།།
ཤིང་མཁན་རྣམས་ཀྱིས་ཤིང་འདྲོངས་ཏེ། །བརྟུལ་ཞུགས་བཟང་རྣམས་བདག་ཉིད་འདུལ།།
གླེང་གཞི། དགེ་ཚུལ་བདེ་བ་ལོ་ངོ་བདུན་ལ་སོན་པ་ན། ཚེ་དང་ལྡན་པ་ཤཱ་རིའི་བུས་སྡོམ་པ་མནོས་
ཏེ་རབ་ཏུ་བྱུང༌། རབ་ཏུ་བྱུང་ནས་ཉིན་བརྒྱད་པ་དེར་ཤཱ་རིའི་བུའི་རྗེས་སུ་བསོད་སྙོམས་ལ་བསྐྱོད།
བསོད་སྙོམས་ལ་བྱོན་པ་དེའི་ཚེ་ཞིང་པ་འགས་ཞིང་ལ་ཆུ་འདྲེན་པ་དང༌། མདའ་མཁན་འགས་
མདའ་མོ་སྲོང་བཞིན་པ། ཤིང་མཁན་འགས་ཤིང་རྟའི་འཁོར་ལོ་བཟོ་བཞིན་པ་བཅས་དང་ཕྲད། དེ་
མ་ཐག་དགེ་ཚུལ་བདེ་བ་ན་རེ། སེམས་མེད་བེམ་པོ་འདི་དག་རང་གིས་ཇི་ལྟར་འདོད་པ་དེ་ལྟར་
བཀོལ་སྤྱོད་ཐུབ་བམ། ཞེས་ཤཱ་རིའི་བུ་ལ་དྲིས་པ་ན། ཤཱ་རིའི་བུས་ཐུབ་ཅེས་ལན་བཏབ། བདེ་བའི་
སེམས་ནང༌། ཅི་སྟེ་དེ་ལྟར་ནུས་ན། མི་ཞིག་གིས་རང་གི་སེམས་འདུལ་རྒྱུ་དང༌། ཞི་གནས་དང་
ཏིང་ངེ་འཛིན་ཅིའི་ཕྱིར་སྦྱོང་བར་མི་ནུས་ཏེ་ནུས་སོ་ཞེས་དེ་མུར་བསམ་བློ་འཁོར།
དེ་བས་ན་ཁོ་པས་དགོན་པར་ཕྱིར་ལོག་ཏུ་ཆོག་པའི་གནང་བ་ཞུས། དེ་ཉིན་བཅོམ་ལྡན་
འདས་ཀྱང་ཞོགས་པ་སྔ་པོ་ཕྱིར་ཕེབས་རྗེས་གཞལ་ཡས་ཁང་དུ་བཞུགས་ནས། དེ་རིང་དགེ་ཚུལ་
བདེ་བས་རང་གི་ལྷུང་བཟེད་དང་གཟན་ཤམ་སློབ་དཔོན་ལ་ཕུལ་ནས་ཕྱིར་འཁོར་ཏེ། བདག་གིས་
དགྲ་བཅོམ་པའི་གོ་འཕང་ཅིས་ཀྱང་དོན་དུ་གཉེར་རོ། །ཞེས་སྨྲ་གིན་འོང་བས། དེ་མ་ཐག་བདེ་བ་
ལ་ལམ་གསུམ་དང་འབྲས་བུ་ཐོབ་པར་གཟིགས། ཡང་དེ་རིང་བདེ་བ་ལ་དགྲ་བཅོམ་པའི་གོ་འཕང་
འཐོབ་པར་མཁྱེན་ཏེ། གཞལ་ཡས་ཁང་ནས་ཕྱིར་ཕེབས་ཏེ། རྒྱལ་སྒོ་སྲུང་མཁན་ཡིན་ཁུལ་གྱིས་
དེར་བཞེངས་ནས་བཞུགས། བདེ་བ་དེར་འབྱོར་ཙ་ན། བཅོམ་ལྡན་འདས་ཀྱིས་དྲི་བ་གསུམ་དྲིས་
པར། ལན་མཐའ་མ་དེ་ཕུལ་བ་དང་བདེ་བར་དགྲ་བཅོམ་པའི་གོ་འཕང་ཐོབ་བོ། །དེ་ནས་བཅོམ་ལྡན་
འདས་ཀྱིས་བདེ་བ་ལ། ཤཱ་རིའི་བུར་ཟས་འདྲེན་དུ་རྒྱུགས་ཤིག །ཅེས་བཀའ་བསྩལ་བ་དེ་དེ་བཞིན
དུ་སོང་ནས་གུས་པ་ཆེན་པོས་ཤཱ་རིའི་བུ་ལ་ཟས་དྲངས།
རིང་པོ་མི་ཐོགས་པར་བཅོམ་ལྡན་འདས་དེར་བྱོན་ནས་འདི་སྐད་ཅེས་བཀའ་བསྩལ། དགེ་
འདུན་དག །ཁྱེད་ཅག་འདིར་བསྡད་དེ་གླེང་སློང་ཅི་ཞིག་བྱེད་དམ། ཞེས་དྲིས། དགེ་འདུན་རྣམས་
ན་རེ། སློབ་དཔོན་མཆོག །དེ་རིང་སྔ་དྲོ་ཆེས་རིང་ཞིང༌། ཕྱི་དྲོ་འཆར་དཀའ་བ་དང༌། དགེ་ཚུལ་
དེའི་ཟས་ད་ལྟ་གཞི་ནས་གྲུབ། མ་ཟད་ཉི་མའང་རི་རྩེའི་ཕག་ཏུ་ནུབ་ལ་ཉེ། ཞེས་ལན་བཏབ། དེ་ལ་
བཅོམ་ལྡན་འདས་ཀྱི་ཞལ་ནས། དགེ་འདུན་དག །དེ་ནི་སྒོམ་སྒྲུབ་ལ་བརྩོན་པའི་དགེ་འདུན་དག་
གི་འཆར་ཅན་གྱི་བྱེད་སྒོ་ཡིན་ཅིང༌། དེ་རིང་དགེ་ཚུལ་བདེ་བས་ཞིང་པས་ཞིང་ཆུ་འདྲེན་པ་དང༌།
མདའ་མཁན་གྱི་མདའ་མོ་སྲོང་བ། ཤིང་མཁན་གྱི་ཤིང་རྟའི་འཁོར་ལོ་བཟོ་བ་སོགས་མཐོང་བས།
ཁོ་པས་རང་སེམས་བཏུལ་ཏེ་དགྲ་བཅོམ་པའི་གོ་འཕང་མངོན་དུ་བྱས་སོ། །ཞེས་གསུངས་སོ།།
བསྟན་དོན། ཞིང་པས་ཞིང་ཆུ་འདྲེན་པ་དང༌། མདའ་མཁན་གྱི་མདའ་མོ་སྲོང་བ། ཤིང་མཁན་
གྱིས་འཁོར་ལོ་བཟོ་བ་ལྟར། མཁས་པས་རང་རྒྱུད་འདུལ་ལོ།།
འགྲེལ་པ། སུབྦཏཱ་(Subbata) ཞེས་བྱ་བ་བག་ཡངས་པོའམ་བརྩོན་འགྲུས་ཆེ་བ་སོགས་
ལ་འཇུག་ཅིང༌། གཞན་གྱི་གདམས་ངག་སོགས་ལ་ལེགས་པར་ཉན། སྲོལ་རྒྱུན་གྱི་འགྲེལ་པའི་ནང༌།
གང་ཟག་གང་ཞིག་ལ་བསླབ་བྱ་དང་གདམས་ངག་སོགས་སྟེར་ན་དེས་ངང་གིས་ཉན་ཅིང་དེ་ལ་
འཇུག་པར་འགྱུར། ཡང་ན་ཁ་ལ་ཉན་པོ་ཞེས་བྱ། དོན་དུ་ཁ་ལ་ཉན་པའི་གང་ཟག་ཅིག་གིས་གཞན་
གྱི་བྱས་ཉེས་ལ་འཁོན་དུ་མི་འཛིན། དེ་ལྟའི་གང་ཟག་གིས། ཅི་སྟེ་ཁྱོད་ཀྱིས་བདག་ལ་ཁ་ཏ་མ་བྱས་
ན༑ གཞན་ནི་སུ་ཞིག་གིས་བྱེད། ཅེས་བསམས་ཏེ་སྨྲའོ༎

ལེའུ་བཅུ་གཅིག་པ།

རྒས་པའི་སྡེ་ཚན།
དོན་ལྡན་ཚིག་གཅིག་རབ་ཏུ་བཟང༌།
༡༡ (༡) བུ་མོ་ས་ག་མའི་ཟླ་གྲོགས་ཀྱི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ས་ག་མའི་ཟླ་གྲོགས་
རྣམས་ལ་ཚིགས་སུ་བཅད་པ་འདི་གསུངས་སོ།།
རྟག་ཏུ་རབ་ཏུ་འབར་བ་ལ། །ཅི་ལ་བགོད་ཅིང་ཅི་ལ་དགའ༎
མུན་པས་ཀུན་ནས་གཡོགས་པ་ཁྱོད། །སྒྲོན་མེ་འཚོལ་བར་མི་བྱེད་དམ།།
གླེང་གཞི། གྲོང་ཁྱེར་མཉན་ཡོད་ནས་ཡིན་པའི་སྐྱེས་པ་ལྔ་བརྒྱས་རང་རང་གི་ཆུང་མ་ལྔ་བརྒྱ་པོ་
རྣམས་བུ་མོ་ས་ག་མ་ལྟར་གཏོང་ཕོད་ཅན་དང༌། སྙིང་རྗེ་ཅན། དགེ་སེམས་ཅན་དུ་འགྱུར་ཆེད་ས་
ག་མའི་ཟླ་གྲོགས་བྱེད་དུ་བརྫངས། ཉིན་བདུན་གྱི་ར་རོ་བའི་དུས་སྟོན་ཞིག་གི་སྐབས་སུ་བུ་མོ་ས་
ག་མ་མེད་པའི་སྐབས་དང་བསྟུན་ནས་ཆུང་མ་དེ་དག་གིས་ཁྱོ་བོའི་ཆང་རག་ལྷག་མ་རྣམས་བཏུང་
སྟེ་ར་བཟི་སྟབས། ཁྱོ་བོ་རྣམས་ཀྱིས་ཉེས་བརྡུང་དྲག་པོ་བཏང༌། ཡང་སྐབས་གཞན་ཞིག་ལ་ཆུང་མ་
རྣམས་ཀྱིས་བཅོམ་ལྡན་འདས་ཀྱི་ཆོས་ཉན་པར་འདོད་ཟེར་བུ་མོ་ས་ག་མར་བཅོམ་ལྡན་འདས་ཀྱི་
གམ་དུ་འཁྲིད་དུ་ཞུ་བ་འཐེན་ཏེ། ལྐོག་ཏུ་ཆང་རག་དམ་བི་ཆུང་ཆུང་རེ་གྱོན་པའི་འོག་ཏུ་སྦས།
བཅོམ་ལྡན་འདས་གང་དུ་བཞུགས་སའི་དགོན་དེར་བསླེབས་པ་དང༌། ཁོང་ཚོས་ཆང་རག་
བཏུང་སྟེ་དམ་བི་ལོགས་སུ་གཡུགས། བུ་མོ་ས་ག་མས་བཅོམ་ལྡན་འདས་ལ་ཆོས་བསྩལ་དུ་
གསོལ་བ་བཏབ། དེའི་ཚེ་ཆུང་མ་རྣམས་ར་གཏིང་ནས་བཟི་སྟེ་གླུ་གར་ལ་རོལ་རྒྱུའི་འདོད་པས་
ངོ་བསྒྲིབས། བདུད་ཀྱིས་གོ་སྐབས་བླངས་ཏེ་ཆུང་མ་དག་བག་མེད་པ་དང་འཛེམ་ཟོན་མེད་པར་
བསྒྱུར་པས། མི་རིང་བར་ཁོང་ཚོས་དགོན་པའི་ནང་ཅི་དགར་གླུ་བླངས་པ་དང༌། གར་འཁྲབ་པ།
ཐལ་མོ་བརྡབས་པ། མཆོངས་རྒྱག་པ་སོགས་ཀྱི་སྐད་སྒྲས་ཟང་ཟིང་བཟོས། བཅོམ་ལྡན་འདས་
ཀྱིས་ཁྲེལ་མེད་ཆུང་མ་དག་ལས་བདུད་ཀྱི་ལག་པ་གཟིགས་པས། བདུད་ལ་ཅིས་ཀྱང་གོ་སྐབས་
མ་སྤྲོད། ཅེས་རང་གིས་རང་ལ་ཤུབ་ཤུབ་ཏུ་སྨྲས་ཏེ། སྐུ་ལས་འོད་ཟེར་སྔོ་ནག་ཅིག་སྤྲོས་པས་
གནས་དེར་མུན་པས་ཡོངས་སུ་བསྒྲིབས། དེ་མ་ཁད་ལ་ཆུང་མ་རྣམས་དངངས་སྐྲག་སྐྱེས་ཏེ་ར་
དྭངས། དེ་རྗེས་བཅོམ་ལྡན་འདས་གང་གི་ཁྲི་ལས་མི་སྣང་བར་བསྒྱུར་ཏེ་རི་རྒྱལ་ལྷུན་པོའི་རྩེ་རུ་
བྱོན། དེ་ནས་སྐུ་ལས་འོད་ཟེར་དཀར་པོ་ཞིག་སྤྲོས་པས་ནམ་མཁར་ཟླ་བ་སྟོང་ཤར་བ་དང་གཉིས་
སུ་མེད་པར་ཕྱོགས་ཀུན་ཏུ་སྣང་བ་གསལ་ལྷང་ངེར་ཁྱབ། བཅོམ་ལྡན་འདས་ཀྱིས་འཇིག་རྟེན་ལས་
འདས་པའི་གང་གི་སྟོབས་གསལ་བར་བསྟན་རྗེས་ད་གཟོད་ཆུང་མ་རྣམས་ལ་འདི་སྐད་ཅེས་བཀའ་
བསྩལ། བཞིན་བཟང་མ་དག །ཕྱིན་ཆད་བག་མེད་པའི་སྤྱོད་ཚུལ་དང་བཅས་བདག་གི་དགོན་དུ་
ཅིས་ཀྱང་འོང་མི་ཉན། དེ་ཅིའི་ཕྱིར་ཞེ་ན། ཁྱེད་ཅག་གིས་བདུད་ལ་སྣང་མེད་ཚོར་མེད་བགྱིས་པས།
བདུད་ཀྱིས་ངན་སྔགས་མཐུ་གཏད་དེ་ཁྱེད་ཅག་གིས་ཁྲེལ་གཞུང་མེད་པར་དགོན་པའི་ནང་གླུ་གར་
སོགས་ལ་ཅི་དགར་རོལ་བ་ནི་རུང་བ་མ་ཡིན་པས། ད་ཕྱིན་རང་གི་སེམས་རྒྱུད་དུ་ཡོད་པའི་ཉོན་
མོངས་པའི་སྒྲིབ་པ་སྤོང་བ་ལ་འབུངས་ཤིག །ཅེས་གདམས་སོ། །བཅོམ་ལྡན་འདས་ཀྱིས་གདམས་
ངག་བསྩལ་མ་ཐག་ཆུང་མ་རྣམས་ལ་རྒྱུན་ཞུགས་ཀྱི་འབྲས་བུ་ཐོབ་བོ།།
བསྟན་དོན། ཅི་སྟེ་ཁྱོད་ཉོན་མོངས་པའི་མེས་རྟག་ཏུ་བསྲེག་པ་ན། དེ་ལ་ཅིའི་ཕྱིར་བགོད་
རིགས་སོ། །དེ་ལ་ཅིའི་ཕྱིར་དགའ་རིགས་སོ། །མ་རིག་པའི་མུན་པས་ཡོངས་སུ་བསྒྲིབས་པ་ན།
མུན་པ་དེ་སེལ་ཕྱིར་ཤེས་རབ་ཀྱི་སྣང་བ་ཅིའི་ཕྱིར་མི་འཚོལ་ཏེ་ཅིས་ཀྱང་འཚོལ་བར་བྱའོ།
འགྲེལ་པ། སྒྲུང་ཕལ་མོ་ཆེའི་རྒྱབ་ལྗོངས་སུ་བཅོམ་ལྡན་འདས་ཀྱིས་ཆེད་དུ་གསུངས་པའི་
ཚིགས་སུ་བཅད་པ་དག་ཐོས་པ་དང་རྒྱུན་ཞུགས་ཀྱི་འབྲས་བུ་ཐོབ་པར་བསྟན་ཅིང༌། རྒྱུན་ཞུགས་ནི་
ཞུགས་གནས་བརྒྱད་ཀྱི་ཐོག་མ་དེ་ཡིན། རྒྱུན་ཞུགས་ལ་གསུམ་ཡོད་དེ། ཕལ་ཆེར་(མིའི་རྟེན་དུ་)
སྐྱེ་བ་བདུན་ལེན་པ། གཉིས་སམ་གསུམ་ལེན་པ། གཅིག་ལེན་པ་བཅས་ཡོད།
༡) མཐོང་སྤངས་ཀུན་སྦྱོར་གསུམ་(འཇིག་ལྟ་ཀུན་བཏགས། ཐེ་ཚོམ་ཉོན་མོངས་ཅན། ལྟ་བ་
མཆོག་འཛིན།) སྤངས་པའི་རྗེས་རྒྱུན་ཞུགས་ཐོབ་སྟེ་སླར་ངན་འགྲོའི་གནས་སུ་སྐྱེ་བ་
འགགས་ཤིང་། སངས་རྒྱས་ཀྱི་གོ་འཕང་འཐོབ་ངེས་སོ། མིའམ་ལྷའི་སྐྱེ་བ་བདུན་བླངས་རྗེས
སྡུག་བསྔལ་མཐའ་དག་འཇོམས། དེ་ལྟའི་གང་ཟག་ལ་ཕལ་ཆེར་སྐྱེ་བ་བདུན་ལེན་པ་ཞེས་བྱ།
༢) མཐོང་སྤངས་ཀུན་སྦྱོར་གསུམ་(འཇིག་ལྟ་ཀུན་བཏགས། ཐེ་ཚོམ་ཉོན་མོངས་ཅན། ལྟ་
བ་མཆོག་འཛིན།) སྤངས་པའི་རྗེས་རྒྱུན་ཞུགས་ཐོབ་སྟེ་སླར་ངན་འགྲོའི་གནས་སུ་སྐྱེ་བ་
འགགས་ཤིང༌། སངས་རྒྱས་ཀྱི་གོ་འཕང་འཐོབ་ངེས་སོ། །མིའམ་ལྷའི་སྐྱེ་བ་གཉིས་སམ་
གསུམ་བླངས་རྗེས་སྡུག་བསྔལ་མཐའ་དག་འཇོམས། དེ་ལྟའི་གང་ཟག་ལ་གཉིས་སམ་
གསུམ་ལེན་པ་ཞེས་བྱ།
༣) མཐོང་སྤངས་ཀུན་སྦྱོར་གསུམ་(འཇིག་ལྟ་ཀུན་བཏགས། ཐེ་ཚོམ་ཉོན་མོངས་ཅན། ལྟ་བ་
མཆོག་འཛིན།) སྤངས་པའི་རྗེས་རྒྱུན་ཞུགས་ཐོབ་སྟེ་སླར་ངན་འགྲོའི་གནས་སུ་སྐྱེ་བ་
འགགས་ཤིང༌། སངས་རྒྱས་ཀྱི་གོ་འཕང་འཐོབ་ངེས་སོ། །མིའི་རྟེན་དུ་སླར་སྐྱེ་བ་གཅིག་
བླངས་ཏེ་སྡུག་བསྔལ་མཐའ་དག་འཇོམས། དེ་ལྟའི་གང་ཟག་ལ་ལན་གཅིག་ཕྱིར་འོང་ཞེས་བྱ།
ཕུང་པོའི་རང་བཞིན་ལ་ལྟ་བ།
༡༡ (༢) གར་མཁན་མ་སིརིམཱའི་(Sirima) སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། གར་མཁན་མ་སིརིམཱ་
ལ་ཚིགས་སུ་བཅད་པ་འདི་གསུངས་སོ།།
ལྟོས་ཤིག་རྣམ་པ་སྣ་ཚོགས་གཟུགས། །རྨ་ཡིས་ལུས་ནི་རབ་བསླངས་པ།
ནད་པ་ཀུན་རྟོག་མང་པོ་ཅན། །གང་ལ་བརྟེན་པའི་གནས་མ་མཆིས།།
གླེང་གཞི། སྔོན་རྒྱལ་པོའི་ཁབ་ཏུ་མིང་ལ་སིརིམཱ་ཞེས་མཛེས་ཤིང་ཡིད་དུ་འོང་བའི་གར་མཁན་མ་
ཞིག་ཡོད་ཅིང༌། ཁོ་མོས་ཉིན་ལྟར་དགེ་འདུན་བརྒྱད་ལ་བསོད་སྙོམས་ཕུལ། དགེ་འདུན་བརྒྱད་པོ་
ལས་གཅིག་གིས་གཞན་ཞིག་ལ། བུ་མོ་སིརིམཱ་ཤིན་ཏུ་མཛེས་ཤིང་ཁོ་མོས་ད་དུང་ངེད་ཅག་ལ་
རྟག་ཏུ་ཟས་ཞིམ་པོ་འབུལ་བཞིན་གདའ། ཞེས་སྨྲས་པ་ཐོས་འཕྲལ། ན་ཆུང་དགེ་འདུན་ཞིག་གིས་
སིརིམཱ་མཐོང་མྱོང་མེད་མོད་དེ་འཕྲལ་མོ་ལ་སེམས་ཤོར། ཕྱི་ཉིན་ན་ཆུང་དེ་དགེ་འདུན་གཞན་དང་
སྟབས་ཅིག་ཏུ་བུ་མོའི་ཁྱིམ་དུ་གཤེགས། འོན་ཏེ་ཉིན་དེར་བུ་མོ་ལུས་ཁམས་མི་བདེ་བར་གྱུར་ཀྱང་
དགེ་འདུན་རྣམས་ལ་ཤིན་ཏུ་དད་པས་གུས་འདུད་བསྙེན་བཀུར་ཞུ་ཕྱིར། དགེ་འདུན་རྣམས་ཀྱི་དྲུང་
དུ་གཞན་གྱིས་བཏེགས་ཏེ་བཅར། ན་ཆུང་དགེ་འདུན་དེས་བུ་མོ་སིརིམཱ་མཐོང་འཕྲལ། ཁོ་མོ་ནད་
ཀྱིས་མནར་ཡང༌། དེ་འདྲའི་མཛེས་པ་ལ་ཨང་སྙམ་སྟེ། བུ་མོར་བཅངས་པའི་ཁོ་པའི་དུང་སེམས་
དབྱར་གྱི་ཆུ་བོ་ལྟར་རྒྱས།
ཉིན་དེའི་མཚན་མོར་བུ་མོ་སིརིམཱ་ཚེ་ལས་འདས། རྒྱལ་པོ་གཟུགས་ཅན་སྙིང་པོས་བཅོམ་
ལྡན་འདས་ཀྱི་གམ་དུ་བཅར་ཏེ་སྨན་པ་སྦེད་བྱེད་པའི་གཅུང་མོ་སིརིམཱ་གྲོངས་པའི་ཚུལ་སྙན་དུ་
གསོལ། བཅོམ་ལྡན་འདས་ཀྱིས་རྒྱལ་པོར། ཕུང་པོ་དུར་ཁྲོད་དུ་ཁྱེར་ཏེ་ས་འོག་ཏུ་མ་སྦས་པར་ཉིན་
གསུམ་རང་སོར་འཇོག་དགོས་པ་དང༌། འོན་ཏེ་ཕོ་རོག་དང་བྱ་རྒོད་སོགས་ལས་སྲུང་སྐྱོབ་དགོས།
ཞེས་བཀའ་གནང༌། རྒྱལ་པོས་དེ་དེ་བཞིན་དུ་བསྒྲུབས་སོ། །ཉིན་བཞི་པ་དེར་ཤིན་ཏུ་མཛེས་པའི་
བུ་མོ་སིརིམཱའི་ཕུང་པོའི་མཛེས་སྡུག་ནམ་མཁའི་འཇའ་ལྟར་ཡལ་ཏེ། སྦོས་པ་དང༌། དྲི་ངན་ཁ་བ།
ལུས་ཀྱི་བུ་ག་དགུ་ལས་ཤ་འབུ་ནར་གྱིས་ཐོན། དེ་ཉིན་བཅོམ་ལྡན་འདས་ཀྱིས་དགེ་འདུན་རྣམས་
དུར་ཁྲོད་དུ་ཁྲིད་དེ་བུ་མོ་སིརིམཱའི་ཕུང་པོར་བལྟ་རུ་བཅུག །རྒྱལ་པོས་ཀྱང་རང་གི་མངའ་འོག་གི་
མི་ཁྲིད་དེ་སླེབས། བུ་མོ་སིརིམཱར་སེམས་ཤོར་མཁན་ན་ཆུང་དགེ་འདུན་དེས་བུ་མོ་ཤི་བ་མ་ཤེས་
པར། བཅོམ་ལྡན་འདས་དང་དགེ་འདུན་རྣམས་བུ་མོར་གཟིགས་པར་བསྐྱོད་པ་ན། ཁོ་པའང་རྗེས་
སུ་བསྙེགས། དུར་ཁྲོད་དུ་བཅོམ་ལྡན་འདས་མགོན་དུ་བཞུགས་ཏེ་དགེ་འདུན་རྣམས་དང༌། རྒྱལ་པོ་
འཁོར་དང་བཅས་པས་བུ་མོའི་ཕུང་པོར་མཐའ་བསྐོར་ནས་བཞུགས།
བཅོམ་ལྡན་འདས་འཁོར་དང་བཅས་པ་ཕུང་པོའི་ཕྱོགས་གཅིག་ཏུ་བཞུགས་པ་དང༌། དགེ་
འདུན་མ་དང་རྒྱལ་པོ་འཁོར་དང་བཅས་པ་ཕྱོགས་གཞན་ཞིག་ཏུ་བཞུགས་ཏེ། ཇི་སྐད་དུ་བཅོམ་
ལྡན་འདས་ཀྱིས་རྒྱལ་པོ་ལ། ཀྱེ་རྒྱལ་པོ་ཆེན་པོ། བུད་མེད་འདི་སུའམ། ཞེས་བཀའ་འདྲི་མཛད།
རྒྱལ་པོས། སྨན་པ་སྦེད་བྱེད་པའི་གཅུང་མོ་ལགས་སོ། །ཞེས་ཞུས། ཡང་འདི་བུ་མོ་སིརིམཱ་རེད་
དམ་གསུངས་པར། དེ་ལྟར་ལགས་སོ། །ཞེས་ཞུས། དེ་ནས་བཅོམ་ལྡན་འདས་ཀྱིས། གྲོང་ནང་རྔ་
བརྡ་ཞིག་བཏང་ནས། སུས་བུ་མོ་སིརིམཱར་དངུལ་སྲང་ཆིག་སྟོང་སྤྲོད་ཐུབ་ཀྱང་དེ་ལ་བུ་མོ་བདག་
གོ༑ཞེས་གསུངས་པར། སྐྱེས་པ་ཐམས་ཅད་ཅང་སྨྲ་མི་ནུས་པར་ལུས། དེས་ན་རྒྱལ་པོས་དངུལ་
སྲང་གཅིག་དང་། དངུལ་སྲང་ཕྱེད་ཀ། དེ་ནས་དངུལ་སྲང་གཅིག་གི་བཞི་ཆ་གཅིག །དེ་ནས་དངུལ་
སྲང་གཅིག་གི་བརྒྱད་ཆ་གཅིག་གི་བར་གོང་རིམ་པ་བཞིན་དུ་བཅགས་ཀྱང་སྤྲོད་མཁན་གཅིག་
ཀྱང་མ་བྱུང༌། མཐར་ཏེ་དངུལ་སྤྲོད་མི་དགོས་པར་བུ་མོ་ཁྱེར་ན་ཆོག་ཅེས་བརྗོད་ཀྱང་ད་དུང་འཁྱེར་
མཁན་མ་བྱུང་ངོ༌། །དེ་ནས་རྒྱལ་པོས་བཅོམ་ལྡན་འདས་ཀྱི་སྙན་དུ། སློབ་དཔོན་མཆོག །བུ་མོ་
དགོས་འདོད་བྱེད་མཁན་གཅིག་ཀྱང་མི་འདུག །ཅེས་ཞུས་པས། བཅོམ་ལྡན་འདས་ཀྱི་ཞལ་ནས་
ཇི་སྐད་དུ། དགེ་འདུན་དག །སྒོ་དུ་མ་ནས་བརྟགས་པ་ན་ད་གཟོད་ཁྱེད་ཅག་གིས་བུད་མེད་ཀྱི་རིན་
ཐང་མཐོང་ངོ༌། །ཞེས་དང༌། གྲོང་འདིའི་ནང་སྐྱེས་པས་བུ་མོ་འདི་དང་ལྷན་དུ་མཚན་གཅིག་འདུག་
རྒྱུར་དངུལ་སྲང་ཆིག་སྟོང་ནར་གཏོང་བགྱིས་ཤིང་། ད་ལྟ་ཁོ་མོ་རིན་མེད་དུ་སྤྲད་ཀྱང་ལེན་མཁན་
སུའང་མེད་དོ། །དེ་ནི་ཡིད་རྟོན་མི་རུང་ཞིང་སྙིང་པོ་ཅི་ཡང་མེད་པའི་ཁོ་མོའི་མཛེས་སྡུག་ཉམས་
པ་འབའ་ཞིག་གིས་བྱས་སོ། །དགེ་འདུན་དག །ནད་ཀྱིས་ལྔ་ལམ་དུ་གྱུར་པའི་ལུས་འདིར་སོམས་
ཤིག །ཅེས་བཀའ་བསྩལ་ཏོ༎
བསྟན་དོན། ལུས་འདི་རྟག་པ་མ་ཡིན་ནོ། །དོན་དུ་ན་འདི་ནི་སྔལ་བསྔལ་བའི་རང་བཞིན་དང་།
ནད་ཀྱིས་མནར་བ། རུས་པའི་ཟིན་པ་ཙམ་དུ་ཟད་ཅིང་། མང་པོས་འདི་ཡིད་དུ་འོང་བར་མཐོང་བ་དང་
བསམས་ཏེ། དེ་དེ་བཞིན་དུ་གྲུབ་པར་བརླམས་པས་ན། ལུས་ཀྱི་རང་བཞིན་ལ་རྟོགས་པར་བྱའོ།།
འགྲེལ་པ། སྡུལ་བསྔལ་བའི་རང་བཞིན་དུ་འགྱུར་བའི་ལུས་འདི་མི་བརྟན་པས་ཡིད་རྟོན་མི་
རུང་ཞིང་། རུས་པས་ཟིན་ཅིང་པགས་པས་གཡོགས་པ་ཙམ་དུ་ཟད་པས་དེ་ལ་ཡིད་དུ་འོང་བར་
བརླམས་ཏེ་ཆགས་པ་ནི་འཁྲུལ་བ་འབའ་ཞིག་གོ།
སྐྱེས་པའི་མཐའ་མ་འཆི་བ།
༡༡ (༣) བཙུན་མ་ཨུཏྟརའི་(Uttara) སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། བཙུན་མ་ཨུཏྟར་ལ་
ཚིགས་སུ་བཅད་པ་འདི་གསུངས་སོ།།
གཟུགས་ནི་ཡོངས་སུ་རྒས་གྱུར་ཅིང༌། །ནད་ཀྱི་ཚང་སྟེ་ཡ་ང་བ།།
རྣག་གི་ཕུང་པོ་འདི་ཞིག་ནས། །གསོན་པའི་མཐའ་མར་འཆི་བ་ཉིད༎
གླེང་གཞི། བཙུན་མ་ཨུཏྟར་ནི་ལོ་ངོ་བརྒྱ་དང་ཉི་ཤུར་སོན་ཅིང་། ཉིན་ཞིག་ཁོ་མོ་བསོད་སྙོམས་
ལ་ཕེབས་ཏེ་ཕྱིར་བྱོན་པའི་སྐབས་དགེ་འདུན་པ་ཞིག་དང་ཕྲད་པ་ན། བསོད་སྙོམས་བསླངས་པ་
རྣམས་དགེ་འདུན་པ་དེར་ཕུལ་བས། ཉིན་དེར་ཟས་མེད་པར་གནས་དགོས་བྱུང༌། ཉིན་རྗེས་མ་
གཉིས་ཀྱི་སྐབས་སུའང་གནས་ཚུལ་གཅིག་པ་ཕྲད། དེས་ན་བཙུན་མ་ཨུཏྟར་ལ་ཟས་མེད་པར་ཉིན་
གསུམ་བསྟུད་མར་འདས་པས་ཁོ་མོའི་གཟུགས་སྟོབས་ཞན་པོར་གྱུར། ཉིན་བཞི་པ་དེར་ཁོ་མོ་
བསོད་སྙོམས་ལ་བསྐྱོད་པའི་ཚེ། ལམ་བུག་དོག་པོ་ཞིག་ནས་བཅོམ་ལྡན་འདས་ཕེབས་པ་དང་ཕྲད་
པས། གུས་པས་བཏུད་དེ་གོམ་གང་ཕྱིར་ཤིག་བྱས་པས། རང་གི་ཤམ་ཐབས་ཀྱི་སྣེར་རྡོག་བརྫིས་
ཐེབས་ཏེ་ས་ལ་འགྱེལ་བས་མགོ་རྨས། བཅོམ་ལྡན་འདས་ཀྱིས་ཁོ་མོའི་གམ་དུ་ཕེབས་ཏེ། ཁྱོད་ཀྱི་
ལུས་ནི་རྒས་ཤིང་གཅོང་པོར་གྱུར་པས། འཇིག་པར་ཉེ་ལ་མི་རིང་བར་གཏན་མེད་པར་འགྱུར་རོ། །
ཞེས་གསུངས་མ་ཐག་བཙུན་མ་ཨུཏྟར་ལ་རྒྱུན་ཞུགས་ཀྱི་འབྲས་བུ་ཐོབ་བོ།།
བསྟན་དོན། གཟུགས་ཏེ་ལུས་ནི་ཡོངས་སུ་རྒ་བའི་ཆོས་ཅན་དང༌། ནད་ཀྱི་ཚང་ལས་མ་
འདས་པས། མྱུར་དུ་འཇིག་པར་འགྱུར་ཞིང༌། ལུས་ཀྱི་བུ་ག་དགུ་ལས་རྟག་ཏུ་མི་གཙང་བའི་རྣག་
ཁྲག་འཛག་པ་དང༌། ཡན་ལག་སོ་སོར་གྱེས་ཏེ་མཐར་ཤི་ནས་འཇའ་ཡལ་བ་ལྟར་རོ།༎
འགྲེལ་པ། སྐྱེས་པའི་མཐའ་མ་འཆི་བ། ཚིགས་སུ་བཅད་པ་འདིའི་བསྟན་དོན་གཙོ་བོ་ནི་
འཆི་བ་མི་རྟག་པ་དྲན་སྐུལ་བྱེད་ཅིང༌། མི་རྟག་པ་ནི་ཆོས་རྣམས་ཀྱི་ཁྱད་ཆོས་གསུམ་ལས་དང་པོ་
དེའོ། །དེ་ལས་བརྩམས་ཏེ་གཞུང་ཕལ་ཆེ་བའི་ནང༌། སྡུག་བསྔལ་བ་དང་བདག་མེད་པ་ཞེས་པའི་
ཁྱད་ཆོས་གཞན་གཉིས་པོ་ཐོན་ནོ། །མི་རྟག་པ་ཞེས་པའི་དོན་ནི། སྐྱེས་པའི་འོག་ཏུ་འཇིག་པའམ་
འགྱུར་བའི་རང་བཞིན་དུ་གནས་ཤིང༌། དེ་ལས་ལྡོག་སྟེ་མི་གནས་སོ། །མདོར་ན། སྐད་ཅིག་སྐད་
ཅིག་གི་འགྱུར་བའི་བདག་ཉིད་དུ་གྲུབ་པའི་ཆོས་དེ་ལ་མི་རྟག་ཅེས་བརྗོད་དོ༎
མི་རྟག་པ་ནི། བེམ་པོའམ་སེམས། ཕྲ་མོའམ་རགས་པ། ནང་ངམ་ཕྱི་གང་ཡིན་རུང་འདུས་
བྱས་ཀྱི་ཆོས་ཐམས་ཅད་ཀྱི་གཞི་ཡི་ཁྱད་ཆོས་སོ། །འདུས་བྱས་ཐམས་ཅད་མི་རྟག་པ་དང་། དེ་
ཡང་ཕུང་པོ་ལྔ་དང་སྐྱེ་མཆེད་བཅུ་གཉིས་ཀྱི་ཐོག་ནས་བསྟན། ཐར་པའམ་མྱང་འདས་འབའ་ཞིག་
མ་བཅོས་པ་དང་འདུས་མ་བྱས་པས་རྟག་པའོ། །ཞུགས་པ་བརྒྱད་ཀྱི་དང་པོའི་རྟོགས་པ་ལ་འཇུག་
པ་ནི་མི་རྟག་པའི་ཆ་ནས་བརྗོད་དེ། གང་སྐྱེས་པ་ཐམས་ཅད་འཇིག་པའི་བདག་ཉིད་དོ། །བཅོམ་
ལྡན་འདས་མྱ་ངན་ལས་འདའ་ཁར་དགེ་འདུན་རྣམས་ལ་ནན་གྱིས་བསྐུལ་བ་ལ། དགེ་འདུན་
དག །འདུས་བྱས་ཐམས་ཅད་འཇིག་པའི་ཆོས་ཅན་དུ་གནས་པས། དེ་རྟོགས་པ་ལ་ད་ལྟ་ཉིད་ནས་
འབད་པར་བྱོས་ཤིག །ཅེས་བཀའ་བསྩལ་ཏོ༎
ཆོས་རྣམས་ཀྱི་གནས་ལུགས་མི་རྟག་པ་དང་རང་བཞིན་གྱིས་མ་གྲུབ་པ་མ་རྟོགས་ན་ཐར་པ་
ཐོབ་པ་མེད་པས། མི་རྟག་པ་ལ་སྒོམ་བྱུང་གི་མྱོང་བ་ཐོན་པས། ཤེས་རབ་གཉིས་འཕེལ་བ་ནི། དང་
པོ༑ ཤེས་རབ་བཅོ་བརྒྱད་ལས་དང་པོ་མི་རྟག་པ་སྒོམ་པའོ། །གཉིས་པ། སྐྱེ་བ་དང་འཇིག་པའི་རང་
བཞིན་སྒོམ་པ་ནི་མཁྱེན་པ་དགུ་ལས་དང་པོའོ། །དེ་གཉིས་ཀྱིས་སེམས་རྒྱུད་སྦྱོང་བ་དང་ལམ་གོང་
ནས་གོང་དུ་འཕོ་བར་བྱེད་ཅིང༌། མཐར་ཐར་པ་འཐོབ་བོ།།
ང་ཚོས་ཤིང་གི་སྡོང་པོ་ལས་མྱུ་གུ་གསར་པ་དང༌། སོས་པ། ཁ་ཤས་ཡོངས་སུ་སྨིན་པ། ཁ་
ཤས་བརྙིས་དེ་ཁ་དོག་སེར་པོར་གྱུར་པ་སོགས་མཐོང་ནའང༌། མི་རྟག་པ་ལ་སེམས་ཕྱོགས་ཐུབ་
ཀྱི་མེད། ཐ་ན་སོ་སོའི་སྐྲ་ནག་པོ་ནས་དཀར་པོ་གྱུར་ནའང༌། འགྱུར་བ་དེ་ལས་བསླབ་བྱ་ལེན་ཤེས་
ཀྱི་མེད། ང་ཚོའི་ཁ་ནས་བཤད་པ་དང་སེམས་ནང་བསམ་པ་གཉིས་ཀྱི་དབར་ཁྱད་པར་ཆེན་པོ་
མངོན། ཁ་ཙམ་དུ་མི་རྟག་པའི་རང་བཞིན་དེ་ཡང་དག་པར་ཁས་ལེན་ཡང་སེམས་ནས་ངོས་ལེན་
བྱེད་ཀྱི་མེད། ལྷག་པར་དུ་ང་དང་ངའི་ཞེས་བརྗོད་སྐབས་རྟག་པ་བརྟན་པ་ཞིག་ཏུ་རློམ། འོན་ཏེ་རྟག་
འཛིན་སོགས་ཀྱི་མི་དགེ་བའི་བློའི་དབང་གིས་ང་ཚོས་ཁས་མི་ལེན་ཡང་མི་རྟག་པའི་རང་བཞིན་ནི་
དོན་དུ་གནས་ཏེ། རིམ་གྱིས་དེ་ལ་བློ་ཁ་ཕྱོགས་པར་འགྱུར། དེ་ལ་ཇི་ཙམ་གྱིས་ཕྱོགས་ན་དེའི་ཚོད་
ཀྱིས་བདེ་བ་འོང་ངོ་༎
འདོད་པ་གཅོད་པའི་སྣང་བ།
༡༡ (༤) རློམ་སེམས་ཆེ་བའི་དགེ་འདུན་ཨདྷིམཱནིཀའི་(adhimanika) སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། རང་གིས་རང་ལ་སྒྲོ་
འདོགས་པར་བྱེད་པའི་དགེ་འདུན་འགའ་ལ་ཚིགས་སུ་བཅད་པ་འདི་གསུངས་སོ།།
གང་འདི་རྣམས་ནི་སྟོན་ཀ་ཡི། །ཀུ་བ་བཞིན་དུ་འཐོར་གྱུར་བའི།།
རུས་པ་ཐུ་བའི་མདོག་ཅན་ཏེ། །དེ་རྣམས་མཐོང་ན་དགའ་བ་ཅི།།
གླེང་གཞི། དགེ་འདུན་མང་པོས་བཅོམ་ལྡན་འདས་ཀྱི་དྲུང་ནས་སྒོམ་ཐབས་ཤིག་གསན་པའི་རྗེས་
ནགས་སུ་བསྐྱོད་དེ། གདུང་ཤུགས་དྲག་པོས་སྒོམ་སྒྲུབ་ལ་གཞོལ་བས་ན་མི་རིང་བར་སེམས་
དམིགས་པ་ལ་རྩེ་གཅིག་ཏུ་བྱེད་པའི་ཏིང་ངེ་འཛིན་ཐོབ། དེ་དག་གིས་རང་ཉིད་དབང་པོའི་བདེ་བར་
ཆགས་པའི་སྲེད་པ་ལས་ཐར་བ་དང་དགྲ་བཅོམ་པའི་གོ་འཕང་ཐོབ་པར་སྐད། འོན་ཏེ་སྒྲོ་བཏགས་
པ་ཙམ་མོ། །དེ་ནས་དེའི་སྐོར་བཅོམ་ལྡན་འདས་ཀྱི་སྙན་དུ་གསོལ་རྒྱུའི་བསམ་པ་དང་བཅས་གང་
གི་དྲུང་དུ་བཅར།
དགེ་འདུན་དག་དགོན་པའི་རྒྱལ་སྒོ་ཕྱི་མའི་རྩར་འབྱོར་བ་ན། བཅོམ་ལྡན་འདས་ཀྱིས་ཀུན་
དགའ་བོ་ལ། དགེ་འདུན་དག་ངའི་དྲུང་དུ་ཡོང་ན་ཕན་པ་དེ་ཙམ་མེད་པས། སྔོན་ལ་དུར་ཁྲོད་དུ་
བཏང་སྟེ། ད་གཟོད་ང་མཇལ་བར་ཐོངས་ཤིག །ཅེས་བཀའ་བསྩལ། ཚེ་དང་ལྡན་པ་ཀུན་དགའ་
བོས་བཅོམ་ལྡན་འདས་ཀྱི་བཀའ་སློབ་ཇི་བཞིན་དགེ་འདུན་དག་ལ་ཞུས་པས། དེ་དག་ན་རེ།
བཅོམ་ལྡན་འདས་ནི་ཐམས་ཅད་མཁྱེན་པ་ཡིན་པས། ངེད་ཅག་དང་པོ་དུར་ཁྲོད་དུ་བརྫངས་པར་
དགོས་པ་རླབས་པོ་ཆེ་ཡོད་ངེས་སོ། །ཞེས་སྙམ་སྟེ། ཤར་རེར་དུར་ཁྲོད་དུ་བསྐྱོད།
དུར་ཁྲོད་ནས་ཕུང་པོ་རུལ་པ་མཐོང་བ་དང༌། ཁོང་ཚོས་རང་ཉིད་ཀེང་རུས་ཙམ་དུ་འདུ་ཤེས།
ཡང་ཤི་མ་ཐག་པའི་ཕུང་པོ་སོས་པ་འགའ་མཐོང་བས་དངངས་སྐྲག་དང་བཅས་ད་དུང་དབང་པོའི་
བདེ་བ་ལ་ཆགས་པའི་སྲེད་པས་བཅིངས་པ་ཤེས། བཅོམ་ལྡན་འདས་ཀྱིས་ཚུལ་དེ་གཟིགས་མ་ཐག་
གང་གི་གཞལ་ཡས་ཁང་ནང་འོད་ཟེར་ཞིག་སྤྲོས་ནས་དགེ་འདུན་དག་གི་མདུན་དུ་བྱོན་ཏེ། དགེ་
འདུན་དག །ཤིན་ཏུ་སྐྱུག་བྲོ་བའི་ཕུང་པོ་དག་མཐོང་བ་ན། དེ་དག་ཆགས་སྲེད་སྐྱེ་བའི་ཡུལ་དུ་མཐོང་
ངམ། ཞེས་བཀའ་བསྩལ་པས། མཐར་དགེ་འདུན་རྣམས་ལ་དགྲ་བཅོམ་པའི་གོ་འཕང་ཐོབ་བོ ༎
བསྟན་དོན། སྟོན་དུས་སུ་རུས་ཀྲང་དང་ཀླད་རུས་གང་སར་མཐོང་ཞིང་། ཁ་དོག་གྱུར་པའི་
ཀླད་རུས་དེ་དག་ནི་ཀ་པེད་ས་ལ་ཐོར་བ་དང་མཚུངས་པས། དེ་མཐོང་བའི་མོད་ལ་ཆགས་པ་སྐྱེ་བ་
སྲིད་དམ་ཞེ་ན་མི་སྲིད་དོ།།
འགྲེལ་པ། དུར་ཁྲོད་དུ་རུས་པ་སྣ་ཚོགས་ཐོར་བས་མི་རྟག་པའི་ཆོས་ཉིད་མཚོན། རྒ་བ་ནི་
ལྷ་ཡི་ཕོ་ཉ་གསུམ་ལས་གཅིག་གོ །ལྷ་ཡི་ཕོ་ཉ་ཞེས་བྱ་བ་ནི་རྒ་བ་དང་། ན་བ། འཆི་བ་བཅས་ཀྱི་
མཚོན་དོན་གྱི་མིང་ངོ༌། །དེ་དག་གིས་སྐྱེ་རྒུ་རྣམས་ལ་རང་རང་གི་མ་འོངས་པ་དང་བྱ་བར་འབད་
བརྩོན་བསྟེན་དགོས་པར་སྐུལ། དེ་ཡང་། ཁྱོད་ཀྱིས་འཇིག་རྟེན་ན་ལོ་ན་བརྒྱད་ཅུའམ་དགུ་བཅུ་ཡང་
ན་བརྒྱ་ལ་སོན་ཅིང༌། རིད་པ་དང༌། འཁྱོག་པ། གུག་པ། འཁར་བ་ལ་བརྟེན་པ། ཁྱོར་བ། སོ་བུད་
པ༑ སྐྲ་དཀར་ལ་ཉུང་བ། སྤྱི་ཐེར། གཉེར་མས་གང་བ། ཤ་མདོག་ཉམས་པའི་སྐྱེས་པའམ་བུད་མེད་
རྩ་བ་ནས་མ་མཐོང་ངམ། རང་ཉིད་ཀྱང་རྒ་བ་ཆོས་ཅན་དུ་གྲུབ་པ་ཁྱོད་ཀྱིས་མི་ཤེས་སམ། འཆི་བ་
ལས་ཐར་ས་མེད་པ་མི་ཤེས་སམ། ཁྱོད་ཀྱིས་འཇིག་རྟེན་ན་སྐྱེས་པའམ་བུད་མེད་ཆེ་གེ་མོ་ཞིག་
ནད་ཀྱིས་ཟིན་པ་དང༌། སྡུག་བསྔལ་གྱིས་མནར་བ། རང་གི་བཙོག་པའི་ཁྲོད་འགྲེ་ལོག་རྒྱག་པ།
གཞན་གྱིས་བཏེགས་ཏེ་འཁྱེར་བ་སོགས་མ་མཐོང་ངམ། ཡང་ཉིན་གཉིས་སམ་གསུམ་གྱི་རྗེས་ཤི་
ནས་ཕུང་པོ་སྐྲངས་ཤིང་ཁ་དོག་འགྱུར་བ་སོགས་མ་མཐོང་ངམ།
ནམ་ཞིག་ཆོས་ཐམས་ཅད་མི་བརྟན་ཞིང་མི་རྟག་པའི་ངོ་བོ་སྟེ། ཕན་ཚུན་ཇི་ལྟར་འབྲེལ་བའམ་
བརྟེན་པ། སྐད་ཅིག་གིས་འགྱུར་བ། འགྲོ་བ་དང་འོང་བ། མཐར་འཇིག་པ་མཐོང་བ་ན། བརྟན་ཆ་
མེད་པ་དང་། ཁེར་རྐྱང་གི་ཚོར་སྣང་། འཇིགས་སྐྲག །སེམས་འཚབ། སེམས་ཁྲལ། སྡུག་བསྔལ་
བ་སོགས་ཀྱི་མི་དགེ་བའི་ཆ་འབའ་ཞིག་ལྷག་པར་འགྱུར། དེས་ན་གཏན་གྱི་བདེ་བ་ཡང་དག་པ་ཞིག་
འཚོལ་བའི་ཐབས་ལམ་གཅིག་པུ་དེ་ནི་རང་གི་བསམ་བློ་གཏོང་སྟངས་ལ་འགྱུར་བ་བཏང་སྟེ། སེམས་
རྒྱུད་ཞི་བར་བྱ་རྒྱུ་ཁོ་ནའོ། །དེ་ཡང་ཆགས་སྲེད་ཤུགས་ཆུང་དུ་གཏོང་བ་དང་སེམས་རང་དབང་དུ་
བྱེད་དགོས་སོ། །མདོར་ན། རང་གིས་གཅེས་པར་འཛིན་པའི་ལུས་སྲོག་ལོངས་སྤྱོད་དང་བཅས་པ་
རང་ལ་དབང་བ་གཅིག་ཀྱང་མེད་པའི་ཚུལ་ལ་ངེས་པ་གཏིང་ཕྱིན་པ་ཞིག་འདྲེན་དགོས་སོ།།
ལུས་ནི་རུས་པའི་གྲོང་།
༡༡ (༥) བཙུན་མ་གཟུགས་དགའ་མའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཇནཔདཀལཡཱན་
(Janapada kalyan) ཞེས་ཀྱང་འབོད་པའི་གཟུགས་དགའ་མ་ལ་ཚིགས་སུ་བཅད་པ་འདི་
གསུངས་སོ༎
ཤ་དང་ཁྲག་གི་འདམ་བྱུགས་པའི།།རུས་པའི་གྲོང་ཁྱེར་བྱས་པ་དེར༎
རྒ་བ་དང་ནི་འཆི་བ་དང༌། །ང་རྒྱལ་དང་ནི་བསླུ་བྲིད་གནས།།
གླེང་གཞི། སྲས་མོ་ཇནཔདཀལཡཱན་ནི་དགེ་སྦྱོང་གོའུ་ཏ་མའི་བུའི་ཆུང་མ་ཡིན་ཅིང་། གོའུ་ཏ་མའི་
མ་ཚབ་ཀྱང་ཡིན་ནོ།།ཁོ་མོ་ཤིན་ཏུ་མཛེས་པས་གཟུགས་དགའ་མ་ཞེས་ཀྱང་འབོད། བཅོམ་ལྡན་
འདས་ཀྱི་སྐུ་མཆེད་དགའ་བོ་དང་གཉེན་བསྒྲིགས། ཉིན་ཞིག་ཁོ་མོའི་བསམ་པར། བདག་གི་གཅེན་
པོ་འཁོར་ལོས་སྒྱུར་བའི་རྒྱལ་པོར་འགྱུར་ནུས་ཀྱང་ཁྱིམ་ནས་ཁྱིམ་པར་རབ་ཏུ་བྱུང་སྟེ། ད་ལྟ་
སངས་རྒྱས་སུ་གྱུར་པ་དང་། བདག་གི་གཅེན་པོའི་བུ་སྒྲ་གཅན་འཛིན་དང་ཁྱོ་བོ་རྒྱལ་སྲས་དགའ་
བོ་ཡང་རབ་ཏུ་བྱུང་། བདག་གི་ཡུམ་གོའུ་ཏ་མའང་རབ་ཏུ་བྱུང་སྟེ། བདག་འདིར་ཁེར་རྐྱང་དུ་ལུས་
སོ༑ ༑ཞེས་སྙམ་སྟེ། བཙུན་མའི་དགོན་པ་ཞིག་ཏུ་བསྐྱོད་དེ་རབ་ཏུ་བྱུང༌། དེ་ལྟར་གཟུགས་དགའ་མ་
རབ་ཏུ་བྱུང་བ་ནི་དད་སེམས་ཀྱིས་མིན་པར། ཁེར་རྐྱང་གི་ཚོར་བས་རྨུགས་ཏེ་གཞན་གྱི་ལད་མོ་
བྱས་པ་ཙམ་མོ༎
བཅོམ་ལྡན་འདས་ཀྱིས་རྒྱུན་དུ་གཟུགས་མི་རྟག་པ་དང༌། སྡུག་བསྔལ་བ། བདག་མེད་པའི་
གནས་ལུགས་སྟོན་སྐོར་གཞན་ལས་ཐོས་ཏེ། ཅི་སྟེ་བཅོམ་ལྡན་འདས་ཀྱིས་ཁོ་མོ་གཟིགས་པ་ན་
རང་གི་བཞིན་བཟང་མི་བརྟན་ཅིང་སྙིང་པོ་མེད་པའི་ཚུལ་གསུང་བར་དོགས་ཏེ། རིང་དུ་གཡོལ་ཏེ་
བསྡད། འོན་ཏེ་དགོན་པ་ནས་ཕྱིར་འོངས་པའི་བཙུན་མ་གཞན་གྱིས་བཅོམ་ལྡན་འདས་ལ་བསྔགས་
བརྗོད་བྱེད་བཞིན་པ་མཐོང་བས། ཉིན་ཞིག་གཟུགས་དགའ་མས་བཙུན་མ་གཞན་དང་ལྷན་དུ་དགོན་
པར་བཅོམ་ལྡན་འདས་མཇལ་དུ་འགྲོ་རྒྱུར་ཐག་བཅད།
བཅོམ་ལྡན་འདས་ཀྱིས་གཟུགས་དགའ་མ་གཟིགས་པ་དང༌། ཚེར་མ་ཚེར་མས་འདོན་པ་
ལས་འོས་མེད། གཟུགས་དགའ་མ་རང་གི་ལུས་ལ་ཤིན་ཏུ་ཆགས་ཏེ་རློམ་སེམས་ཆེ་བས། བཞིན་
བཟང་གིས་བཞིན་བཟང་མཐིལ་བརྟོལ་ཏེ་ཁོ་མོའི་ཁེངས་སེམས་ཅིས་ཀྱང་ཞི་བར་བྱའོ། །དགོངས་
ཏེ༑ འཇིག་རྟེན་ལས་འདས་པའི་སྟོབས་ལས་ལོ་ན་བཅུ་དྲུག་ལ་སོན་ཅིང་། མཛེས་སྡུག་གི་ལང
ཚོ་ལྟ་བས་མི་ངོམ་པའི་གཞོན་མ་ཞིག་གིས་གང་གི་སྐུ་ལ་རླུང་གཡབ་གཡབ་བཞིན་པར་སྤྲུལ། ན་
ཆུང་མཛེས་མ་དེ་གཟུགས་དགའ་མ་དང་བཅོམ་ལྡན་འདས་ཉིད་ཀྱིས་གཟིགས་པ་ལས་གཞན་གྱི་
མིག་གི་སྤྱོད་ཡུལ་དུ་མ་གྱུར། གཟུགས་དགའ་མས་བུ་མོ་དེ་མཐོང་འཕྲལ་རང་ཉིད་ཕོ་རོག་ལྟར་
མདོག་ཉེས་པའི་རྒས་མོ་ཞིག་དང༌། གཞོན་ནུ་མ་དེ་ངང་དཀར་བཞིན་དུ་ཤིན་ཏུ་མཛེས་པར་མཐོང་
སྟེ༑ བལྟས་ཤིང་བལྟས་པས་སེམས་དགའ་བས་མྱོས། དེ་རྗེས་ལྟ་གིན་ལྟ་གིན་རིམ་གྱིས་རྒས་ཏེ་ཉི་
ཤུར་སོན་པ་དང༌། སླར་བལྟས་པས་ལྟ་ཐེངས་རེར་རྒས་ཏེ། མཐར་རྒས་ཤིང་འཁོགས་པ་ཞིག་ཏུ་
གྱུར་པ་མཐོང༌། ཡང་གཟུགས་དགའ་མས་དེར་ལྟ་བའི་ཚེ། རྒ་བའི་རིམ་པ་ལས་རྣམ་པ་གསར་པ་
ཞིག་ཤར་བ་ན་རྙིང་པ་ཡལ་སྟེ། རྒྱུན་ཆགས་སུ་འབྱུང་བའི་འགྱུར་བ་དང་འཇིག་པའི་གནས་ལུགས་
རྟོགས། དེ་རྟོགས་པའི་མོད་ལ་རང་གི་ལུས་ལ་ཆགས་པའི་ཆགས་པ་ཇེ་ཆུང་དུ་སོང་། ཡང་བཅོམ་
ལྡན་འདས་ཀྱི་སྐུ་དྲུང་ན་གནས་པའི་བུད་མེད་དེ་རྒས་ནས་གོག་པོར་ནད་ཀྱིས་ཟིན་ཏེ་ཐ་ན་ལུས་
ཀྱི་རང་ཚུགས་ཀྱང་ཟིན་མི་ཐུབ་པར་རང་གི་བཙོག་པའི་སྟེང་སྒྲེ་ལོག་རྒྱག་གིན་ལྔ་ལམ་དུ་གྱུར་པ་
དང༌། ཤི་བའི་འོག་ཏུ་ལུས་ལས་དྲི་ངན་ཁ་བ་དང་། ལུས་ཀྱི་བུ་ག་དགུ་ལས་ཁྲག་དང་རྣག་བརྡོལ་
བ༑ཕོ་རོག་དང་བྱ་རྒོད་ཀྱིས་མཆུ་ཏོ་བརྒྱབ་པ་སོགས་མཐོང་།
དེ་དག་མཐོང་བ་དང་གཟུགས་དགའ་མའི་སེམས་ནང༌། གཞོན་ནུ་མཛེས་མ་འདི་བདག་གི་
མིག་སྔར་རྒས་ཏེ་ལུས་གཅོང་པོར་གྱུར་ནས་ཤི་བ་ལྟར། བདག་གི་ལུས་ཀྱང་དེ་ལྟར་རྒས་ཤིང་
འཁོགས་པར་གྱུར་ནས་མཐར་འཆི་བའི་ཆོས་ཅན་དུ་ངེས་སོ་སྙམ་སྟེ། ཉེར་ལེན་གྱི་ཕུང་པོའི་རང་
བཞིན་ཁོང་དུ་ཆུད་དོ། །དེའི་ཚེ་བཅོམ་ལྡན་འདས་ཀྱིས་ཕུང་པོ་མི་རྟག་པ་དང༌། སྡུག་བསྔལ་བ།
བདག་མེད་པའི་སྐོར་ལས་བརྩམས་པའི་ཆོས་བསྟན་པས། གཟུགས་དགའ་མར་རྒྱུན་ཞུགས་ཀྱི་
འབྲས་བུ་ཐོབ་བོ།
བསྟན་དོན། ལུས་ནི་རུས་ལས་གྲུབ་ཅིང་དེ་ཡི་རྣམ་པ་ཐོན། རུས་སྒྲོམ་དེའི་ནང་ཤ་དང་ཁྲག་
སོགས་ཀྱིས་ཁེངས་ཏེ། དེ་ལ་བརྟེན་ནས་འཇིག་པ་དང༌། འཆི་བ། རྒ་བ། རློམ་སེམས། དྲིན་མི་
ཚོར་བ་སོགས་འབྱུང་ངོ་༎
འགྲེལ་པ། དྲིན་མི་ཚོར་བ་ཞེས་པ་ནི་སྐུར་འདེབས་ཏེ། གཞན་རྣམས་ཁྱད་དུ་གསོད་པ་དང་
གཞན་གྱི་ཡོན་ཏན་ལ་སྣང་ཆུང་བྱེད་པར་དྲིན་མི་ཚོར་བ་ཞེས་བཀྲལ། བརྗོད་པ་འདིས་གཞན་གྱི་
ཡོན་ཏན་ལ་སྐུར་བ་འདེབས་པའི་མི་དགེ་བའི་ཁྱད་ཆོས་ཤིག་བསྟན། སྐྱ་སེར་གཉིས་ཀ་གཞན་
གྱིས་ལེགས་བྱས་སེལ་འདོད་པའི་སྐྱོན་གྱིས་སྦགས་ཤིང་། དེའང་སྤྱིར་སྐྱེ་བོ་ཀུན་གྱི་སྐྱོན་ཆ་ཞིག་
ཏུ་བསྟན་ནོ།།
དམ་ཆོས་ཉམས་པར་མི་འགྱུར།
༡༡ (༦) བཙུན་མོ་མལླིཀའི་(Mallika) སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཡུལ་ཀོ་ས་ལའི་རྒྱལ་
པོ་གསལ་རྒྱལ་གྱི་བཙུན་མོ་མལླིཀ་ལ་ཚིགས་སུ་བཅད་པ་འདི་གསུངས་སོ།།
རྒྱལ་པོའི་ཤིང་རྟ་ཁྲ་བོ་རྙིང་བར་གྱུར། །འོན་ཏེ་ཡང་ན་ལུས་ཀྱང་རྒ་བར་འགྱུར༎
དམ་པ་རྣམས་ཀྱི་ཆོས་ནི་རྒ་མི་འགྱུར། །ཆོག་ཤེས་དམ་པའི་དངོས་པོར་རབ་ཏུ་བསྟན།།
གླེང་གཞི། ཉིན་ཞིག་བཙུན་མོ་མལླིཀ་ཁྲུས་ཁང་ནང་གདོང་དང༌། ལག་པ། རྐང་པ་འཁྲུ་བར་བསྐྱོད་
པ་ན། ཁོ་མོས་གཅེས་ཉར་བྱས་པའི་ཁྱི་དེའང་ཁྲུས་ཁང་ནང་འཛུལ། ལུས་ཐུར་དུ་གུག་སྟེ་རྐང་པ་
འཁྲུ་བའི་ཚེ། ཁྱི་དེས་མལླིཀའི་རྒྱབ་ཏུ་འཛེགས་ཏེ་འཁྲིག་པ་སྤྱོད་ཐབས་བགྱིས་པས། བཙུན་མོའི་
འདོད་པ་ཆེར་འཕེལ་ཏེ་དགའ་མགུར་སྤྱད་པས་ཡིད་ལ་བདེ་བས་ཚིམས། རྒྱལ་པོས་རང་གི་གཟིམ་
ཁང་གི་སྒེའུ་ཁུང་ལས་ཡ་མ་ཟུང་གི་ཚུལ་དེ་མཐོང༌། དེ་རྗེས་བཙུན་མོ་ཁྲུས་བྱས་ཏེ་ནང་དུ་འོངས་
བ་ན་རྒྱལ་པོ་ཁོང་ཁྲོས་མེ་ལྕེ་འབར་ནས། བཙུན་མོ་ལ་མཛུབ་མོ་ཀེར་ཏེ། སྐྱེ་དམན་ཐ་ཤལ་ཁྱོད་
ཀྱིས་ཁྲུས་ཁང་ནང་ཁྱི་དང་ལྷན་དུ་ཅི་བྱེད་དམ། ངོས་ཀྱིས་མིག་མཐོང་ལག་ཟིན་བྱུང་བས་ནོངས་
པ་ངོས་ལེན་བྱས་ན་དགའ། ཞེས་བཀའ་བཀྱོན་དྲག་པོ་གནང༌། དེ་ལ་བཙུན་མོ་ན་རེ། བདག་ཁྲུས་
ཁང་ནང་གདོང་དང༌། ལག་པ། རྐང་པ་འཁྲུ་བ་ལས་ནོངས་པ་ཅི་ཡང་མ་བྱས་སོ། །ཞེས་དང༌། ཡང་
མུ་མཐུད་དེ། འོན་ཏེ་ཁྲུས་ཁང་འདི་ཆེས་ཡ་མཚན་ཅན་ཞིག་ཏུ་སྣང་། དེ་ཅིའི་ཕྱིར་ཞེ་ན། སྒེའུ་ཁུང་
གི་ཕྱི་ནས་སུས་བལྟས་ཀྱང་དེ་ལྟར་གཉིས་སུ་སྣང་ངོ༌། །ཅི་སྟེ་རྒྱལ་པོས་བདག་ལ་ཐུགས་ཡིད་མ་
ཆེས་ན། རྒྱལ་པོ་མཆོག་ཁྲུས་ཁང་ནང་ཕེབས་རོགས་གནང༌། བདག་གིས་སྒེའུ་ཁུང་ནས་བལྟ་ཆོག་
ཅེས་ཞུས།
དེས་ན་རྒྱལ་པོ་ཁྲུས་ཁང་ནང་དུ་བསྐྱོད་དེ། ཕྱིར་ཕེབས་པ་ན། བཙུན་མོ་མལླིཀ་ན་རེ། ཀྱེ
རྒྱལ་པོ། ཁྱེད་ཀྱིས་ཁྲུས་ཁང་ནང་ར་མོ་ཞིག་དང་ལྷན་དུ་ཚུལ་མིན་གྱི་བྱ་བ་བགྱིས་དོན་ཅི་ལགས་
སམ། ཞེས་དྲིས་པས། རྒྱལ་པོས་ཁས་མ་བླངས། འོན་ཏེ་བཙུན་མོས་མིག་མཐོང་ལག་ཟིན་བྱུང་
ཟེར་ཨུ་ཚུགས་ཀྱིས་བརྗོད་ཙ་ན། རྒྱལ་པོ་དབུ་འཐོམས་ཏེ་གླེན་རྟགས་ཚ་པོས་བཙུན་མོས་གང་
བཤད་ལ་གསན་རྗེས། ཁྲུས་ཁང་དེ་ངོ་མ་ཡ་མཚན་ཅན་ཞིག་ཏུ་སྣང་། ཞེས་སྨྲས་སོ།།
ར་མོ་ཞིག་དང་ལྷན་དུ་ཚུལ་མིན་གྱི་བྱ་བ་བགྱིས་སོ་ཞེས་རྫུན་བཤད་དེ་རྒྱལ་པོར་དབུ་སྐོར་
བཏང་པས། དུས་དེ་བཟུང་བཙུན་མོའི་སེམས་ནང་གནོང་འགྱོད་ཀྱིས་ཁེངས་སོ། །དེས་ན། འཆི་བ་
ཐོག་ཏུ་འབབ་ལ་ཉེ་བ་ན། བཙུན་མོས་རང་གི་ཁྱོ་བོ་རྒྱལ་པོ་དང་ལྷན་དུ་སྦྱིན་པ་ཆེས་མང་དུ་བཏང་
བ་ལ་སོགས་དགེ་རྩ་བསྔོས་ཏེ་སེམས་དགེ་བའི་ཕྱོགས་ལ་བྱེད་མ་ཐུབ་པར། རྒྱལ་པོར་དབུ་སྐོར་
བཏང་བ་འབའ་ཞིག་ཡིད་ལ་ཤར། དེའི་མཐུ་ལས་ཤི་བའི་འོག་ཏུ་ཁོ་མོ་དམྱལ་བར་སྐྱེས་སོ། །ཕུང་
པོ་དུར་འཇུག་ཟིན་རྗེས་རྒྱལ་པོས་བཙུན་མོ་གང་དུ་སྐྱེས་སམ་ཞེས་བཅོམ་ལྡན་འདས་ལ་དྲི་བ་
འབུལ་བར་འདོད། བཅོམ་ལྡན་འདས་ཀྱིས་རྒྱལ་པོའི་སེམས་ལ་མི་གནོད་པ་དང་དམ་པའི་ཆོས་ལ་
དད་ལོག་མི་སྐྱེ་བའི་སླད་དྲི་བ་འདི་གང་ཉིད་ལ་མ་དྲིས་ན་ཞེས་ཐུགས་ལ་དགོངས། དེའི་མཐུ་ལས་
རྒྱལ་པོ་གསལ་རྒྱལ་གྱིས་བཅོམ་ལྡན་འདས་ལ་དྲི་བ་འབུལ་རྒྱུ་གཏིང་བརྗེད་དུ་སོང་ངོ་།།
འོན་ཏེ་དམྱལ་བར་སྐྱེས་ནས་ཉིན་བདུན་གྱི་རྗེས་ཚེ་འཕོས་ཏེ་བཙུན་མོ་ལྷ་ཡུལ་དུ་སྐྱེས་སོ། །
ཉིན་དེར་བཅོམ་ལྡན་འདས་རྒྱལ་པོ་གསལ་རྒྱལ་གྱི་ཕོ་བྲང་དུ་བསོད་སྙོམས་ལ་ཕེབས་ཏེ། རྒྱལ་
པོའི་ཤིང་རྟ་འཁོར་ལོ་འཇོག་སའི་སྤྱིལ་བུའི་ནང་ངལ་གསོས་ནས་བཞུགས་འདོད་ཡོད་པའི་ཚུལ་
བསྟན། བསོད་སྙོམས་ཕུལ་བའི་རྗེས་རྒྱལ་པོ་ན་རེ། བཙུན་མོ་མལླིཀ་གནས་གང་དུ་སྐྱེ་བ་བླངས་
སམ། ཞེས་བཅོམ་ལྡན་འདས་ལ་དྲིས་པ་ན། མལླིཀ་ལྷ་ཡུལ་དུ་སྐྱེས་སོ། །ཞེས་ལན་མཛད་པ་རྒྱལ་
པོས་ཐོས་འཕྲལ་ཤིན་ཏུ་དགའ་ནས། དེ་ལས་གཞན་དུ་སྐྱེ་བ་མི་སྲིད། དེ་ཅིའི་ཕྱིར་ཞེ་ན། ཁོ་མོས་
རྟག་ཏུ་དགེ་སྦྱོར་ལ་ཞུགས་ཤིང༌། ཕྱི་ཉིན་བཅོམ་ལྡན་འདས་ལ་བསོད་སྙོམས་ཅི་འདྲ་ཞིག་འབུལ་
དགོས་སམ། ཞེས་བསམ་མནོ་རྒྱུན་མར་གཏོང་མཁན་ཞིག་ཡིན། སློབ་དཔོན་མཆོག །ད་ཆ་ཁོ་མོ་
ནི་བདག་ལས་རིང་དུ་གྱེས། ཁྱེད་ཀྱི་སློབ་མ་ཉམ་ཆུང་ང་ཅི་བྱེད་མི་ཤེས་སོ། །ཞེས་ཞུས། ཁོ་པར་
བཅོམ་ལྡན་འདས་ཀྱིས་འདི་སྐད་ཅེས་བཀའ་བསྩལ། ཁྱེད་ཀྱིས་ཡབ་དང་མེས་པོ་བཞག་པའི་ཤིང་
རྟ་འཁོར་ལོ་འདི་དག་ལ་ལྟོས་ཤིག །ཐམས་ཅད་བཀོལ་ནས་ཟད་དེ་བེད་མེད་དུ་གྱུར་བ་དེ་བཞིན་དུ་
ཁྱེད་ཀྱི་ལུས་ཀྱང་རྒ་བ་དང་འཆི་བའི་ཆོས་ཅན་དུ་གྲུབ་ཅིང་། གང་རྒ་བའམ་འཇིག་པ་མེད་པ་དེ་ནི་
དམ་པའི་ཆོས་ཉིད་ཡིན་ནོ། ཞེས་གསུངས་སོ།།
བསྟན་དོན། རྒྱལ་པོའི་ཤིང་རྟ་འཁོར་ལོ་ལྟ་བུའི་ཆེས་ལྟ་ན་སྡུག་པ་དང་ཡིད་དུ་འོང་བའི་
དངོས་པོ་རྣམས་འཇིག་པའི་བདག་ཉིད་དུ་གྲུབ་པ་ལྟར། མིའི་ལུས་རྟེན་འདིའང་འཇིག་པར་འགྱུར་
རོ༑ ༑འོན་ཏེ་ཆོས་རྣམས་ཀྱི་གནས་ལུགས་མཐོང་བ་ནི་འཇིག་པར་མི་འགྱུར་རོ། །གང་དག་སེམས་
རྒྱུད་དུལ་བ་རྣམས་ཀྱིས་དེ་མཐོང་ངོ༌༎
འགྲེལ་པ། ཆོས་ཐམས་ཅད་འཇིག་སྟེ་མེད་པར་འགྱུར་བ་དེའི་ཚེ་རང་གི་སེམས་མི་གཡོ་
བར་བརྟན་པོར་གནས་ཐུབ་ན། དེ་ལྟའི་ལེགས་པར་དུལ་བའི་ཞི་བ་དེ་ཤིན་ཏུ་བརྟན་པའི་མྱོང་བ་
གང་ཞིག་ཐར་པའི་ས་ལ་གནས་པའི་སྐྱེ་བོ་འབའ་ཞིག་གིས་མཐོང་ངོ་།།
ལུས་འཚག་རྒྱས་ཤིང་སེམས་མི་རྒྱས།
༡༡ (༧) ཚེ་དང་ལྡན་པ་འཆར་ཀ་དམར་པོའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཀྱི་དགོན་དུ་བཞུགས་པའི་ཚེ། དབང་པོ་ཅུང་རྟུལ་བའི་ཚེ་
དང་ལྡན་པ་འཆར་ཀ་དམར་པོ་ལ་ཚིགས་སུ་བཅད་པ་འདི་གསུངས་སོ།།
ཐོས་པ་ཆུང་བའི་སྐྱེས་བུ་ནི། །བ་ལང་བཞིན་དུ་རྒས་གྱུར་ཏེ།།
དེ་ཡི་ཤ་རྣམས་འཕེལ་གྱུར་ཀྱང༌། །དེ་ཡི་ཤེས་རབ་འཕེལ་མ་གྱུར།།
གླེང་གཞི། དེ་ཡང་ཚེ་དང་ལྡན་པ་འཆར་ཀ་དམར་པོ་ཐེངས་ཤིག་ཁྱིམ་ཞིག་ནང་བསྐྱོད་པ་དང་།
དེར་མི་རྣམས་འཛོམས་ཏེ་ཁང་པའི་ཕྱི་ལོགས་སུ་བསྡད་དེ། འོས་འཚམ་གྱི་གཤིན་པོ་རྗེས་འཛིན་
གྱི་ཆོ་ག་འདོན་བཞིན་གདའ། འཆར་ཀས་ཁང་པའི་ཕྱི་ལོགས་སུ་མ་བསྡད་པར་ནང་དུ་ཕུང་པོའི་
འགྲམ་དུ་སོང་ནས་དེ་ལྟའི་ཆོ་ག་མི་འདོན་པར། བསོད་སྙོམས་སློང་བ་དང༌། བསྟོད་པ་འདོན་པ།
ཡང་ན་སྐྱེ་བ་འདིའམ་ཕྱི་མ་གང་རུང་གི་འབྱོར་བའི་སྐོར་གླེང་པར་སྐད།
མདོར་ན་ཁོ་པ་གང་དུ་བསྐྱོད་ཀྱང་ཀུན་སློང་ངེས་ཅན་ཞིག་གི་ཐོག་ནས་ཀུན་དང་མི་མཐུན་
པའི་ངག་སྨྲ་བར་བྱེད། དགེ་འདུན་རྣམས་ཀྱིས་དེའི་སྐོར་བཅོམ་ལྡན་འདས་ཀྱི་སྙན་དུ་གསོལ་
ཏེ༑ འཆར་ཀ་དམར་པོ་དུས་སྟོན་ནམ་འདས་མཆོད་སོགས་གང་དུ་བསྐྱོད་ཀྱང་ཕན་པ་ཅི་མཆིས་
ལགས་སམ། ཁོ་པས་ཀུན་དང་མི་མཐུན་པའི་གཏམ་འཆལ་སྨྲ་བཞིན་གདའ། ཞེས་ཞུས། བཅོམ་
ལྡན་འདས་ཀྱི་ཞལ་ནས། དགེ་འདུན་དག །ཁོ་པས་དེ་ལྟར་སྨྲ་བ་ཐོག་མ་མིན། སྔོན་གྱི་སྐྱེ་བ་ཞིག་
ཏུའང་ཁོ་པས་གཏམ་ལོག་པ་ཤ་སྟག་བཤད་དོ། །ཞེས་བཀའ་བསྩལ་ཏེ་སྒྲུང་འདི་གསུངས་སོ།།
སྔ་མོ་ཡུལ་ཝཱ་ར་ཎཱ་སིར་མིང་ལ་ཨགྒིད ཏྟ་(Aggidatta) ཞེས་པའི་བྲམ་ཟེ་ཞིག་ལ་སོམདཏྟ
ཀུམཱརཱི་(Somadatta Kumara) ཞེས་འབོད་པའི་བུ་ཞིག་ཡོད་ཅིང་། ཡུལ་དེའི་རྒྱལ་པོའི་སྤྱན་
བསལ་དང་རྒྱལ་པོས་དམིགས་བསལ་དགའ་པོ་བྱ་ཡུལ་ཞིག་ཏུ་གྱུར། བྲམ་ཟེ་དེར་གླང་གཉིས་
ཡོད་པ་ཉིན་ཞིག་ལ་གཉིས་ཀ་ཤི། དེར་བརྟེན་བྲམ་ཟེ་ན་རེ། བརྩེ་བའི་བུ་སོམདཏྟད། རྒྱལ་པོར་གླང་
ཞིག་བསླངས་ནས་འདིར་འཁྲིད་ཤོག་ཅེས་སྨྲས། བུས་ཡུད་ཙམ་བསམ་བློ་བཏང་རྗེས། ཅི་སྟེ་ངས་
རྒྱལ་པོར་དེ་ལྟར་སྐྱབས་འཇུག་ཞུས་ན། རྒྱལ་པོའི་ཐུགས་ལ་ངས་རྒྱལ་པོ་དང་བདག་གི་འབྲེལ་བ་
ལོག་སྤྱོད་བྱེད་ཀྱི་འདུག་ཅེས་དགོངས་པར་དོགས་ཏེ། བརྩེ་བའི་ཡབ་ཆེན་ལགས། ཁྱེད་རང་དངོས་
སུ་རྒྱལ་པོའི་གམ་དུ་བཅར་ནས་ཞུས་ན་ལེགས། ཞེས་ཞུས། ཡབ་ན་རེ། དེས་ན་ཤིན་ཏུ་ལེགས།
བུ་ཁྱོད་ཀྱིས་བདག་རྒྱལ་པོ་དྲུང་དུ་ཁྲིད་ཅིག །ཅེས་སྨྲས།
དེ་རྗེས་བུས་རང་གི་ཡབ་ལ།
རྒྱལ་པོ་རིན་པོ་ཆེ། བདག་ལ་ཞིང་རྨོ་བྱེད་གླང་གཉིས་ཡོད་ཀྱང་། གཅིག་གློ་བུར་
དུ་ཤི་སོང་བས། ཐུགས་རྗེས་གཟིགས། བདག་ལ་གླང་ཞིག་གསོལ་རས་བསྩལ་དུ་
གསོལ། ཞེས་རྒྱལ་པོར་ཞུ་སྟངས་བསླབས།
འོན་ཀྱང་ཡབ་ཀྱིས་རྒྱལ་པོའི་དྲུང་དུ་བཅར་ཏེ།
རྒྱལ་པོ་རིན་པོ་ཆེ། བདག་ལ་ཞིང་རྨོ་བྱེད་གླང་གཉིས་ཡོད་པ་ལས་གཅིག་གློ་བུར་ཤི་
སོང་བས། གཞན་དེའང་བསྣམ་དུ་གསོལ། ཞེས་ཞུས།
དེའི་ཚེ་དེའི་དུས་ཀྱི་བྲམ་ཟེ་གླེན་པ་དེ་ནི་ཚེ་དང་ལྡན་པ་འཆར་ཀ་དམར་པོའོ། །ཞེས་གསུངས་སོ།
བསྟན་དོན། དམ་ཆོས་ཉུང་དུ་ཐོས་པའི་སྐྱེ་བོ་དེའི་ལུས་ཀྱི་ཤ་བ་གླང་རྒྱགས་པ་ལྟར་འཕེལ་
བ་སྟེ་རྒྱས་པར་འགྱུར་ཀྱང༌། དེའི་སེམས་སམ་ཤེས་རབ་འཕེལ་བར་མི་འགྱུར་རོ།༎
འགྲེལ་པ།ཐོས་པ་ཆུང་བ་སྟེ་དམ་ཆོས་ཐོས་ཀྱང་ཕྲན་ཚེགས་ཙམ་ལས་མི་ཐོས་པར་གོ་ཞིང་།
བཅོམ་ལྡན་འདས་ཀྱི་སྐུ་དུས་སུ་སློབ་གཉེར་བྱ་སྲོལ་གཙོ་ཆེ་བ་ནི་བླ་མའམ་མཁས་པའི་དྲུང་ནས་
ཐོས་པ་བྱས་ཏེ་བྱེད་དགོས་སོ༎
བདག་དང་ཁྱིམ་གྱི་བྱེད་པོ།
༡༡ (༨) ཚེ་དང་ལྡན་པ་ཀུན་དགའ་བོར་གསུངས་པ།
ཆོས་ཀྱི་ཚིགས་སུ་བཅད་པའི་ཤོ་ལོ་ཀ་འདི་སྔོན་བཅོམ་ལྡན་འདས་བྱང་ཆུབ་ཤིང་གི་དྲུང་དུ་
བཞུགས་པའི་ཚེ་གསུངས་ཤིང༌། ཕྱིས་སུ་ཚེ་དང་ལྡན་པ་ཀུན་དགའ་བོར་དྲི་བ་ཞིག་གི་ལན་གྱི་
ཚུལ་དུ་གསུངས་སོ།།
འཁོར་བའི་སྐྱེ་བ་དུ་མ་རུ། །ངལ་གསོ་མེད་ཅིང་མཚམས་མེད་པར།།
ཁྱིམ་གྱི་བྱེད་པོ་འཚོལ་བ་ན། །ཡང་ཡང་སྐྱེ་བ་སྡུག་བསྔལ་གྱུར།།
ཁྱིམ་གྱི་བྱེད་པོ་ཁྱོད་ནི་མཐོང་། སླན་ཆད་ཁྱོད་ནི་ཁྱིམ་མི་བྱེད།
ཁྱོད་ཀྱི་རྩིབས་ལོགས་རྣམས་ནི་བཅག །ཁྱིམ་གྱི་ཐོག་ནི་བཤིག་པར་བྱས།།
འདུས་མ་བྱས་ལ་བགྲོད་པའི་སེམས། །སྲེད་པ་ཟད་པ་འཐོབ་པར་འགྱུར།།
གླེང་གཞི། སངས་རྒྱས་བཅོམ་ལྡན་འདས་ཀྱིས་ཉི་མ་མ་ཤར་གོང་བྱང་ཆུབ་ཤིང་གི་དྲུང་དུ་
བཞུགས་ནས་བདུད་ལས་རྣམ་པར་རྒྱལ་ཏེ། དང་པོ་སྔོན་གྱི་སྐྱེ་བ་རྣམས་མཐོང་བར་སྒྲིབ་བྱེད་
ཀྱི་མུན་པ་ཐམས་ཅད་བསལ། བར་དུ་འཇིག་རྟེན་ལས་འདས་པའི་སྟོབས་མངོན་དུ་བྱས། མཐར་
སེམས་ཅན་ལ་སྙིང་རྗེའི་དབང་གིས་རྟེན་འབྲེལ་ལུགས་འབྱུང་ལུགས་ལྡོག་གི་སྒོ་ནས་བསྒོམས་ཏེ་
ཉི་མ་ཤར་བ་དང་བླ་མེད་བྱང་ཆུབ་ཀྱི་གོ་འཕང་མངོན་དུ་བྱས་སོ། །དེ་ནས་སངས་རྒྱས་གྲངས་མེད་
བྱོན་པ་དེ་དག་ལྟར་སེམས་ཅན་རྣམས་དབུགས་དབྱུང་བར་མཛད་དོ །
བསྟན་དོན། (འཁོར་བའི་)འགྲུལ་བཞུད་འདི། འཁོར་བ་འདི་སྔོན་གྱི་སྐྱེ་བ་དུ་མ་ནས་བར་མ་
ཆད་པར་འོངས་ཏེ། བདག་དང་འཇིག་རྟེན་འཁོར་བའི་(ཕུང་པོ་) བྱེད་པོའམ་གཙོ་བོ་ཉིད་ལ་ལྟ་བ་
ན་སྡུག་བསྔལ་རྫོགས་མཐའ་མེད་པ་མྱངས་ཤིང་མྱོང་བར་འགྱུར་རོ །
བསྟན་དོན། ཁྱེད་ནི་བྱེད་པོ་དང་གཙོ་བོ་སྟེ། ཆེས་མཐའ་མར་མཐོང་ཞིང༌། སླན་ཆད་ཁྱིམ་
ནི་ཁྱིམ་ཏེ་འཁོར་བའི་ཕུང་པོ་སླར་སྐྲུན་པར་མི་བྱེད་དོ། །དེ་ཇི་ལྟར་ཞེ་ན། ཁྱོད་ཀྱི་རྩིབས་ལོགས་
ཏེ་རྐྱེན་བྱེད་པོ་བཅོམ་པ་དང༌། ཁྱོད་ཀྱི་གཞིའམ་རྩ་བ་མེད་པར་བྱས་པས། མཐར་སྲེད་པའམ་ཉོན་
མོངས་ཐམས་ཅད་ཞི་ནས་འདུས་མ་བྱས་པ་སྟེ། སེམས་ལས་ཉོན་གྱིས་འདུས་མ་བྱས་པའི་ཐར་
པའི་གནས་ལ་འཇུག་གོ།
འགྲེལ་པ། ཐོ་རེངས་ལ་མངོན་པར་རྫོགས་པ་སངས་རྒྱས་པའི་ཉིན་དེར་བཅོམ་ལྡན་འདས་
ཀྱིས་ཐུགས་དགྱེས་པའི་བསྟོད་དབྱངས་གསུངས་པ་འདིས་གང་གི་འཇིག་རྟེན་ལས་འདས་པའི་
མཁྱེན་པའི་ཡོན་ཏན་དང་ནང་གི་མྱོང་བ་རྗེན་གཅེར་བསྟན། དེ་ཡང་ཐོག་མར་ཁྱིམ་ལྟ་བུའི་ཕུང་པོ་
འདི་དང་བདག་འདིའི་བྱེད་པོ་སུ་ཡིན་མི་ཤེས་པར་འཁོར་བ་ན་ལན་མང་འཁོར་ཏེ་སྡུག་བསྔལ་མི་
ཟད་པ་མྱངས། མཐར་གཅིག་པུར་སྒོམ་ལ་ཞུགས་ཏེ་དཀལ་ངལ་ཁྱད་དུ་བསད་དེ་ཉམས་རྟོགས་
ཀྱི་ཡོན་ཏན་རིམ་གྱིས་འཕེལ་ནས་བྱེད་པོ་དེ་ཕྱི་རོལ་དུ་མེད་པར་རང་གི་སེམས་རྒྱུད་དུ་གནས་པ་
གཟིགས། དེ་ཡང་འདུ་ཤེས་དང་སྲིད་པ་ལ་ཆགས་པའི་ཆགས་པ་ནི་བྱེད་པོ་དང་བཀོད་པ་པོ་ཉིད་
ཡིན་ཅིང༌། ཐམས་ཅད་ཀྱི་རྩ་བའོ། །རང་གིས་གང་བྱས་པ་དེ་རང་གིས་མེད་པར་བྱེད་ནུས་སོ།།
སྐྱེས་རབས་ཀྱི་འགྲེལ་པ་ལས་བྱང་ཆུབ་སེམས་དཔའ་སུ་མེདྷ(Sumedha)
བཞེས་པའི་སྐབས་འདི་ལྟར་བསྒོམས་སོ།།
སྡུག་བསྔལ་མང་དུ་ཡོད་གྱུར་ཀྱང༌། །
དེ་དང་སྟབས་ཅིག་བདེ་བའང་རྙེད།།
སྲིད་པ་དོན་དུ་ཡོད་ནའང་༎
སྲིད་པའི་ཕ་རོལ་ཅིས་ཀྱང་འཚོལ༎
ཚ་བའི་རང་བཞིན་གནས་པའི་མུར༎
གྲང་བའང་དེ་བཞིན་རྙེད་པར་འགྱུར༎
མེ་གསུམ་གྲུབ་པ་དེ་དེ་བཞིན༎
ཐར་པའི་གོ་འཕང་ཅིས་ཀྱང་འཚོལ༎
ངན་པ་ཡོད་པ་དེ་མཚུངས་བཞིན།
བཟང་པོའང་དེ་བཞིན་རྙེད་པར་འགྱུར༎
སྐྱེ་བ་དོན་དུ་གནས་ན་ཡང༌།།
སྐྱེ་བ་མེད་པ་ཅིས་ཀྱང་འཚོལ།
པཱ་ལི་བརྡ་ཆད་ནིབྦཱན་(Nibbana) དང༌། ལེགས་སྦྱར་སྐད་དུ་ནིརྦཱཎ་(Nirvana) ཞེས་པའི་དང་
པོ༑ ༑ནིར་ཞེས་པ་ནི་དགག་སྒྲ་དང༌། རྦཱཎ་ཞེས་པ་གཡོ་བའམ་འགུལ་བ་ལ་འཇུག །དེས་ན། ནིརྦཱཎ་
ཞེས་པ་ནི་འདོད་པའི་དབང་གིས་གཡོ་བའམ་འགུལ་བ་མེད་པ་ལ་གོ །གཡོ་བ་ནི་སྐུལ་བྱེད་ཀྱི་རྒྱུ་
ལས་ཐོན་པའི་རྣམ་འགྱུར་ཞིག་ཡིན། ཇི་སྲིད་འདོད་པའི་དབང་དུ་སོང་བ་དེ་སྲིད་དུ་དེའི་དབང་གིས་
ལས་གསར་དུ་གསོག་ཅིང༌། དེའི་དབང་གིས་སྐྱེ་བ་གཅིག་ནས་གཞན་དུ་བར་མ་ཆོད་པར་འཁོར་
བའི་སྐྱེ་འཆི་རྫོགས་མཐའ་མེད་པ་འབྱུང་ངོ༌། །འདོད་པ་དེ་དག་ཡོངས་སུ་བསལ་བ་ན། ལས་ཀྱི་
བྱེད་པ་རྒྱུན་ཆད་དེ། དེ་ལྟའི་སྐྱེ་འཆི་དང་བྲལ་བའི་ཐར་པའི་གོ་འཕང་འཐོབ་བོ། །སྐྱེ་བ་དང་འཆི་
བའི་འཁོར་ལོའི་རྒྱུན་བཀག་པ་དེ་ལ་ནང་པས་ཐར་པ་ཞེས་བརྗོད་དོ། །གཞན་ཡང་ཐར་པ་ཞེས་པ་
འདོད་ཆགས། ཞེ་སྡང༌། གཏི་མུག་གསུམ་གཏན་དུ་ཞི་བའི་ཆ་ནས་ཀྱང་བཀྲལ་ལོ། །བཅོམ་ལྡན་
འདས་ཀྱིས་ཇི་སྐད་དུ། འཇིག་རྟེན་རིལ་པོ་མེས་ཁེངས། ཞེས་གསུངས་སོ། །མེ་ཅི་འདྲ་ཞིག་མཆེད་
ཅེ་ན། འདོད་ཆགས་དང་། ཞེ་སྡང༌། གཏི་མུག་བཅས་ཀྱི་མེ་དང༌། སྐྱེ་བ་དང༌། རྒ་བ། འཆི་བ། སྡུག་
བསྔལ་བ། ཆོ་ངེ་། ཟུག་རྔུ། མྱ་ངན། ཡིད་རྨུགས་བཅས་ཀྱི་མེ་མཆེད་དོ། །ཐར་པ་ཞེས་པ་གཞན་ཅི་
ཡང་མིན་པར་མེ་དེ་དག་ཤི་བ་ཙམ་ལའོ། །མེ་ཤི་བ་ནི་ཐར་པ་འཐོབ་པའི་ལམ་མིན་པར་མེ་དེ་ཉིད་
གཏན་ཟད་པའོ༎
ཐར་པ་ཞེས་ཅི་ཡང་མེད་པ་ཉིད་དུ་སྨྲ་བར་མཁས་པ་ལ་ལ་བློ་རྩེ་གཉིས་སུ་གྱར། དེ་དག་
གིས་སངས་རྒྱས་པའི་ཆོས་ཀྱི་ཅི་ཡང་མེད་པའི་གནད་རྣམས་བརྗེད་དེ། ཐར་པའི་གནས་སུ་རྟག་
ཏུ་འདོད་པའི་དབང་གིས་རེ་བ་ག་གེ་མོ་ཞིག་བཅངས། འོན་ཏེ་ང་ཚོས་ཅི་ཡང་མེད་པ་མ་འདོད་ན།
ཐར་པ་འཐོབ་པར་མི་འགྱུར། ཅི་སྟེ་ཐར་པ་ཞེས་པ་ཅི་ཡང་མེད་པ་ཉིད་དུ་ན། ནམ་མཁའ་དེའི་དཔེར་
ངེས་སོ། །ནམ་མཁའ་དང་ཐར་པ་གཉིས་ཀ་རྟག་པ་དང་འགྱུར་བ་མེད་པའོ། །དང་པོ་རྟག་པ་ཡིན་
ཏེ༑ བེམ་རྫས་ཀྱིས་སྟོང་པའི་ཕྱིར། ཕྱི་མ་ནི་ནམ་མཁའ་དང་དུས་ཀྱིས་སྟོང་པའོ། །ནམ་མཁའམ་
ཐར་པ་དེ་ལྟར་མ་སྟོང་ཟེར་ན་ཡང་མ་དག་པའོ། །མདོར་ན། ནམ་མཁན་ནི་བེམ་རྫས་དང་འབྲེལ་
ཞིང་། ཐར་པ་ནི་སྡུག་བསྔལ་དང་འབྲེལ་ཞེས་སྨྲ་ནུས་སོ། །བཅོམ་ལྡན་འདས་ཀྱིས་བདག་ནི་ཁྱིམ་
ཞིག་ཏུ་བྱེད་པོས་བསྐྲུན་པ་དང༌། བྱེད་པོ་ནི་སྐབས་འདིར་འདོད་སྲེད་ལ་འཇུག་ཅིང༌། དེས་འཁོར་
བ་ན་སྐྱེ་བའི་རྒྱུན་གྱི་འཁོར་ལོ་འཁོར་བར་བྱེད་དོ།།
རྒ་བའི་སྡུག་བསྔལ་གྱིས་གཟིར། འདས་པའི་དཔལ་གྱིས་ཡིད་གདུང་་
༡༡ (༩) ཕྱུག་བདག་ཅིག་གི་བུ་འབྱོར་བ་ཆེན་པོའི་སྒྲུང་།
སངས་རྒྱས་བཅོམ་ལྡན་འདས་དྲང་སྲོང་ལྷུང་བ་རི་དྭགས་ཀྱི་གནས་སུ་བཞུགས་པའི་ཚེ། ཕྱུག་
བདག་ཅིག་གི་བུ་འབྱོར་བ་ཆེན་པོ་ལ་ཚིགས་སུ་བཅད་པ་འདི་གཉིས་གསུངས་སོ།།
ཚངས་པར་སྤྱོད་པ་མ་སྤྱད་ཅིང༌། །གཞོན་དུས་ནོར་ནི་མ་རྙེད་པ།།
ཉ་རྣམས་ཟད་པའི་རྫིང་བུ་ན། །ཆུ་སྐྱར་རྒན་པོ་བཞིན་དུ་འཆི།།
ཚངས་པར་སྤྱོད་པ་མ་སྤྱད་ཅིང༌། །གཞོན་དུས་ནོར་ནི་མ་རྙེད་པ།།
ཟད་ཅིང་ཆག་པའི་གཞུ་བཞིན་དུ། །སྔོན་གྱི་རྗེས་སུ་འགྱོད་པར་འགྱུར།།
གླེང་གཞི། སྔོན་བུ་འབྱོར་བ་ཆེན་པོ་ཡུལ་ཝཱ་ར་ཎཱ་སིའི་ཁུལ་དུ་དངུལ་སྲང་ཐེར་འབུམ་བརྒྱད་ཅུའི་
མ་གནས་ཀྱི་ཁྱིམ་ནོར་ལྡན་པའི་ཁྱིམ་ཞིག་ཏུ་སྐྱེས་པར་གྲགས། སྐབས་ཤིག་ལ་བུའི་ཕ་མ་གཉིས་
ཀྱི་སེམས་ནང༌། ངེད་ཅག་གི་ཁྱིམ་ན་རྒྱུ་ནོར་ལོངས་སྤྱོད་ཐོགས་པ་མེད་པ་ཡོད་པས། བུ་ལ་ལས་
ཀ་སྐུལ་དགོས་དོན་ཅི་ཡང་མེད། དེ་ལས་བུ་ཁོ་རང་གིས་གང་འདོད་ལྟར་སྐྱིད་པོ་གཏོང་དུ་བཅུག་
ན་ལེགས་སྙམ། དེ་ལྟར་ཕ་མ་གཉིས་པོས་བུ་ལ་གླུ་གཞས་གཏོང་རྒྱུ་དང་རོལ་མོའི་སྒྱུ་རྩལ་འབའ་
ཞིག་སྦྱོང་རྒྱུར་སྐུལ་ལྕག་བཏང་། དུས་མཚུངས་ཡུལ་དེ་གའི་ནང་དངུལ་སྲང་ཐེར་འབུམ་བརྒྱད་ཅུའི་
མ་གནས་ཀྱི་ཁྱིམ་ནོར་ལྡན་པའི་ཁྱིམ་གཞན་ཞིག་ཏུ་བུ་མོ་ཞིག་བཙས། བུ་མོའི་ཕ་མར་ཡང་བསམ་
ཚུལ་གཅིག་པ་བྱུང་སྟེ། གླུ་གར་ཁོ་ནར་འབད་དུ་བཀོད་པ་བཏང༌། ཁོ་གཉིས་ནར་སོན་པ་ན། འཇིག་
རྟེན་གྱི་ཚུལ་ལུགས་ལྟར་གཉེན་སྒྲིག་གི་མཛད་སྒོ་ཆེར་གཉེར་ཏེ་སྟོན་མོ་རྒྱས་པར་བཤམས། མི་
རིང་བར་ཕ་མ་རྣམས་རྐྱེན་གྱིས་དབང་ལས་ལྔ་ལམ་དུ་གྱུར་ཙ་ན། ཁྱིམ་གྱི་ནོར་ལྡབ་འགྱུར་དུ་
འཕེལ་ཏེ་ཐེར་འབུམ་བརྒྱ་དང་དྲུག་ཅུའི་རིན་ཐང་ལྡན་པའི་ཁྱིམ་ཞིག་ཏུ་གྱུར།
ལུགས་སྲོལ་ལྟར་ཕྱུག་བདག་གི་བུ་དེ་རྒྱལ་པོར་ཞབས་ཏོག་ཞུ་ཆེད་ཕོ་བྲང་དུ་ཉིན་རེར་
ཐེངས་གསུམ་རེ་བཅར་དགོས་ཀྱི་གདའ། ཉིན་ཞིག་ཡུལ་དེར་བཅའ་སྡོད་ཁྲེལ་མེད་མི་ཚོ་ཞིག་གི་
བསམ་པར། ཅི་སྟེ་ཕྱུག་བདག་གི་བུ་ར་བཟི་རུ་འཇུག་ཐུབ་ན། ཁོང་ཚོར་གང་ཅིར་ཕན་ཐོགས་ཆེ་
སྙམ་སྟེ། ར་བཟི་རུ་འཇུག་རྒྱུར་ཁ་ཆད་བྱས། དེ་ནས་ཆང་རག་གར་པོ་ཞིག་ཐབས་ཤེས་བགྱིས། ཤ་
སྐམ་སྲེག་དང༌། ཚྭ། བྱེ་མ་ཀ་ར་སོགས་གོས་ཀྱི་ཆ་གའི་ནང་སྦས། (ཤིང་གི་)རྩ་བ་དང་རྩ་རྡོག་ཁྱེར་
ནས་ས་ཆ་སྟབས་བདེ་པོ་ཞིག་ཏུ་བསྡད་དེ། ཕྱུག་བདག་གི་བུ་ཁྱིམ་ནས་འོང་བ་ངང་བསྒུགས་བྱས།
མི་རིང་བར་བུ་འོང་བ་མཐོང་འཕྲལ་ཁོང་ཚོས་ཆང་རག་འཐུང་འགོ་བཙུགས། ཚྭ་དང༌། བྱེ་མ་ཀ་ར།
རྩ་བ་དང་རྩ་རྡོག་ཁ་ནང་དུ་བཅུག་སྟེ་སོས་ལྡད་ཀྱིན། འདི་ལྟར་སྨྲས། ཕྱུག་བདག་གི་སྲས་ཁྱེད་ལོ་
བརྒྱ་འཚོ་བར་ཤོག །ཁྱེད་ཀྱི་མགོན་སྐྱབས་ལ་བརྟེན་ནས་ངེད་ཅག་བཟའ་བཏུང་ལ་ཅི་དགར་རོལ་
རྒྱུ་བྱུང༌། ཞེས་བསྔགས་པའི་ཚུལ་གྱི་སྨོན་འདུན་ཞུས་པ་བུས་ཐོས་པ་ན། མི་ཚོ་འདི་དག་ཅི་ཞིག་
འཐུང་གིན་འདུག་ཅེས་ཞབས་ཕྱི་ལ་དྲིས་པར། ཆང་རག་དམིགས་བསལ་ཞིག་འཐུང་བཞིན་གདའ།
ཞེས་ལན་བཏབ། དེའི་བྲོ་བ་ལེགས་སམ་ཞེས་པས། འཇིག་རྟེན་ན་འདི་ལ་དོ་ཟླ་འོས་པའི་ཆང་རག་
གཅིག་ཀྱང་མེད་ཅེས་ཞུས་ཙ་ན། བུ་ན་རེ། དེས་ན་བདག་གིས་ཀྱང་ཅུང་ཟད་འཐུང་བར་བྱའོ། །ཞེས་
དང་པོ་ཞབས་ཕྱི་ལ་ཅུང་ཟད་ཁྱེར་ཤོག་ཅེས་སྨྲས་ཏེ་བཏུང་པས། ཁ་བརྙོགས་ཏེ་སླར་ཁྱེར་ཤོག །
ཅེས་སྔོན་ལས་མང་ཙམ་བཏུང༌། དེ་ནས་ཆང་རག་མ་རྫོགས་བར་བཏུང་པས་ར་གཏིང་ནས་བཟི།
ད་གཟོད་མི་ཚེ་ཁྲེལ་མེད་དེ་དག་གིས་ཕྱག་མཛོད་ཀྱི་བུ་ཆང་རག་འཐུང་རྒྱུར་ངན་ལང་ཤོར་
བ་ཤེས་ཏེ། བུའི་མཐའ་བསྐོར་ནས་ལྷན་དུ་ཆང་རག་ལ་རོལ། མི་རིང་བར་མི་ཚོགས་མང་དུ་འཁོར།
བུས་ཆང་རག་ཉོ་བྱེད་ཐེངས་རེར་དངུལ་སྲང་བརྒྱའམ་ཉིས་བརྒྱ་ནར་གཏོང་བྱེད་ཅིང༌། ཆང་རག་
འཐུང་རྒྱུ་གོམས་གཤིས་སུ་འཇགས། གང་དུ་བསྐྱོད་ཀྱང་ཞབས་ཕྱིར། དངུལ་སྤྲད་དེ་མེ་ཏོག་དང་།
དྲི་བཟང་། ཆང་རག་ཁྱེར་ཤོག །ཅེས་དང་། མི་འདིས་ཤོ་རྩེད་ལ་བྱང་ཆུབ་པ་དང༌། འདི་གར་ལ་
མཁས་པ།འདི་གླུ་ལ་མཁས་པ།འདི་རོལ་མོར་མཁས་ཟེར་ལ་ལར་དངུལ་སྲང་སྟོང་ཚོ་གཅིག་དང་།
ལ་ལར་སྟོང་ཚོ་གཉིས་རེ་བྱིན། དེ་ལྟར་རང་གི་དངུལ་རྣམས་བག་མེད་ལོངས་སྤྱོད་བྱས།
རིང་པོར་མི་ཐོགས་པར་ཁོ་པས་ཁྱིམ་གྱི་དངུལ་སྲང་ཡོད་དོ་ཅོག་ཕངས་མེད་དུ་སྤྱད། དེ་
ནས་མི་ཚེ་ཁྲེལ་མེད་དག་གིས། ད་ཆ་ཁྱེད་ཀྱི་དངུལ་ཡོངས་སུ་རྫོགས་པ་བཏང་ཟིན་པས། ཆུང་
མ་ལ་དངུལ་མེད་དམ། ཞེས་དྲིས་པས། ཁོ་པས་རང་གི་ཆུང་མའི་དངུལ་རྣམས་ཀྱང་བག་མེད་
མེ་ལོངས་སྤྱོད་བྱས། དེ་རྗེས་ཅི་བྱ་གཏོལ་མེད་དུ་གྱུར་ནས་ཁྱིམ་གྱི་ས་ཞིང་དང༌། སྐྱེད་མོས་ཚལ།
ཏོག་ལྡུམ་རྭ། ཤིང་རྟ་འཁོར་ལོ་བཅས་བཙོངས། ད་དུང་ཁྱིམ་གྱི་སྣོད་ཆས་དང་གོས་སོགས་ཀྱང་
བཙོངས་ནས་ཆང་རག་ལ་རོལ། དེ་ལྟར་ཁྱིམ་ནོར་ཐམས་ཅད་བཙོངས་ནས་བག་མེད་ལོངས་སྤྱོད་
བྱས། རྒས་ཤིང་འཁོགས་པར་གྱུར་པའི་ཚེ། ཁྱིམ་ཀྱང་བཙོངས་པས་མཚན་མོར་སྡོད་སའི་གནས་
ཀྱང་མེད་པར་གྱུར། སེར་ཀ་གས་པའི་སྣོད་ཅིག་ཁྱེར། ཆུང་མ་ཁྲིད་དེ་གང་སར་ལྟོ་སློང་དུ་མྱུལ།
མཐར་གཞན་གྱི་བཟའ་བཏུང་ལྷག་འཕྲོ་བཟས་ཏེ་འཚོ་དགོས་བྱུང་ངོ༌།།
ཉིན་ཞིག་ཁོ་པ་ཆུང་མ་དང་བཅས་པ་མགྲོན་ཁང་ཞིག་གི་སྒོ་རྩར་ལངས་ནས་ཆོས་བྱེད་དགེ་
འདུན་པ་རྣམས་ཀྱི་བཟའ་བཏུང་ལྷག་འཕྲོ་སློང་གིན་འདུག་པ་བཅོམ་ལྡན་འདས་ཀྱིས་གཟིགས་པ་
ན༑ ཁོ་པར་ཞལ་འཛུམ་ཙམ་མཛད། དེ་མ་ཐག་ཚེ་དང་ལྡན་པ་ཀུན་དགའ་བོས། ཞལ་འཛུམ་དོན་ཅི་
ལགས་སམ། ཞེས་བཅོམ་ལྡན་འདས་ལ་བཀའ་འདྲི་ཞུས་པས། བཅོམ་ལྡན་འདས་ཀྱིས་ཞལ་འཛུམ་
མཛད་པའི་རྒྱུ་མཚན་དུ་འདི་སྐད་ཅེས་བཀའ་བསྩལ། ཀུན་དགའ་བོ། ཕྱག་མཛོད་ཀྱི་བུ་འབྱོར་བ་
ཆེན་པོར་ལྟོས་དང་། གྲོང་འདི་གའི་ནང་ཁོ་པས་དངུལ་སྲང་ཐེར་འབུམ་བརྒྱ་དང་དྲུག་ཅུ་བག་མེད་
ལོངས་སྤྱོད་བྱས་ཏེ། ད་ཆ་ཆུང་མ་ཁྲིད་དེ་གང་སར་ལྟོ་སློང་དུ་འགྲོ་དགོས་བྱུང་། ཅི་སྟེ་ཁོ་པ་གཞོན་
དུས་རྒྱུ་ནོར་རྣམས་བག་མེད་དུ་མ་སྤྱད་པར་ཚོང་ལས་ལྟ་བུ་གཉེར་ཡོད་ན། ཁོ་པ་གྲོང་འདིའི་ནང་
གི་འབྱོར་བདག་ཆེ་ཤོས་སུ་གྱུར་ཡོད་ངེས་རེད། ཅི་སྟེ་ཁོ་པས་འཇིག་རྟེན་ལ་རྒྱབ་ཀྱིས་ཕྱོགས་
ཏེ་རབ་ཏུ་བྱུང་ཡོད་ན། དགྲ་བཅོམ་པའི་གོ་འཕང་ཐོབ་ཡོད་ངེས་རེད། ཁོ་པའི་ཆུང་མ་ལའང་ལམ་
གསུམ་པ་(མཐོང་ལམ་)ཐོབ་ཡོད་ངེས་རེད། ཅེས་གསུངས།
ལང་ཚོ་དར་ལ་བབབས་པའི་སྐབས་ཁོ་པས་རྒྱུ་ནོར་རྣམས་བག་མེད་ལོངས་སྤྱོད་མ་བྱས་
པར། ཚོང་ལས་ལྟ་བུ་གཉེར་ཡོད་ན། མ་མཐར་འབྱོར་བདག་ཨང་གཉིས་པ་དེ་ཆགས་ཡོད་ངེས་
རེད། ཅི་སྟེ་འཇིག་རྟེན་ལ་རྒྱབ་ཀྱིས་ཕྱོགས་ཏེ་རབ་ཏུ་བྱུང་ཡོད་ན། ལམ་གསུམ་པ་ཐོབ་ཡོད་ངེས་
རེད། ཁོ་པའི་ཆུང་མ་ལའང་ལམ་གཉིས་པ་ཐོབ་ཡོད་ངེས་རེད། རྒས་དུས་རྒྱུ་ནོར་རྣམས་བག་མེད་
ལོངས་སྤྱོད་མ་བྱས་པར། ཚོང་ལས་ལྟ་བུ་གཉེར་ཡོད་ན། མ་མཐར་འབྱོར་བདག་ཨང་གསུམ་པ་དེ་
ཆགས་ཡོད་ངེས་རེད། ཅི་སྟེ་འཇིག་རྟེན་ལ་རྒྱབ་ཀྱིས་ཕྱོགས་ཏེ་རབ་ཏུ་བྱུང་ཡོད་ན། ལམ་གཉིས་
པ་ཐོབ་ཡོད་ངེས་རེད། ཆུང་མ་ལའང་རྒྱུན་ཞུགས་ཀྱི་གནས་ཐོབ་ཡོད་ངེས་རེད། འོན་ཏེ་ད་ཆ་ཁོ་
པར་ཆོས་དང་འཇིག་རྟེན་གཉིས་ཀའི་ཆ་ནས་ཅི་ཡང་མེད་ཅིང༌། རྫིང་ཆུ་སྐམ་པའི་ནང་གི་ཆུ་སྐྱར་
བཞིན་དུ་གྱུར་རོ། །ཞེས་གསུངས༎
བསྟན་དོན། གཞོན་པའི་དུས་སུ་ཁོ་པས་ཆོས་དང་མཐུན་པའི་མི་ཚེ་མ་བསྐྱལ། རྒྱུ་ནོར་
གསོག་འཇོག་བྱ་རྒྱུའི་ཚབ་ཏུ་ཕངས་མེད་དུ་བཏང་པས། རྒས་པའི་དུས་སུ་སྟོབས་མེད་ནུས་མེད་
དུ་གྱུར་ནས་ཅི་ཡང་མི་འཇོན། དེ་ནི་ལུས་རིད་ཅིང་ན་སོ་རྒས་ཏེ་འཕུར་མི་ཐུབ་པའི་མཚོ་བྱ་དཀར་
མོ་ཞིག་གིས་ཉས་དབེན་པའི་མཚེའུ་ཞིག་གི་འགྲམ་ནས་དབུགས་རིང་གཏོང་བཞིན་པ་དང་གཉིས་
སུ་མ་མཆིས། མཚེའུ་ནང་ཉ་མེད་པས་མཚོ་བྱར་ཟས་མི་རྙེད་སྟབས་ལུད་རིད་པར་གྱུར།
བསྟན་དོན། གཞོན་པའི་དུས་སུ་ཁོ་པས་ཆོས་དང་མཐུན་པའི་མི་ཚེ་མ་བསྐྱལ། རྒྱུ་ནོར་
གསོག་འཇོག་བྱ་རྒྱུའི་ཚབ་ཏུ་ཕངས་མེད་དུ་བཏང་པས། རྒས་པའི་དུས་སུ་སྟོབས་མེད་ནུས་མེད་
དུ་གྱུར་ནས་ཅི་ཡང་མི་འཇོན། དེ་ནི་ལུས་རིད་ཅིང་ན་སོ་རྒས་ཏེ་འཕུར་མི་ཐུབ་པའི་མཚོ་བྱ་དཀར་
མོ་ཞིག་གིས་ཉས་དབེན་པའི་མཚེའུ་ཞིག་གི་འགྲམ་ནས་དབུགས་རིང་གཏོང་བཞིན་པ་དང་གཉིས་
སུ་མ་མཆིས། མཚེའུ་ནང་ཉ་མེད་པས་མཚོ་བྱར་ཟས་མི་རྙེད་སྟབས་ལུད་རིད་པར་གྱུར།
འགྲེལ་པ། ཚིགས་སུ་བཅད་པ་འདིས་ཡོངས་གྲགས་སུ་བདེན་པར་འཛིན་པའི་གནད་དོན་
ཞིག་སྟོན་ཞིང༌། ཕལ་མོ་ཆེས་རྒ་བའི་རང་བཞིན་ལ་བསམ་བློ་མ་བཏང་བར་རང་གི་གཞོན་ནུའི་
དུས་ཚོད་ཆུད་ཟོས་སུ་བཏང་སྟེ། ཆོས་དང་འཇིག་རྟེན་གང་གི་ཆ་ནས་ཀྱང་ལྟ་བཟོ་ཅི་ཡང་མེད་
པར་འགྱུར། དེའི་ཕྱིར་ཤོ་ལ་ཀ་འདིའི་ནང་བཅོམ་ལྡན་འདས་ཀྱིས། དུས་ཚོད་ཀྱི་འགྱུར་ཕྱོགས་དང་
རྒ་བའི་རང་བཞིན་ལ་དྲན་ཤེས་སམ་དོ་སྣང་དགོས། ཞེས་མི་རྣམས་ལ་བཀའ་བསྩལ། གཞན་ཡང་
ཚིགས་སུ་བཅད་པ་འདིའི་འགྲེལ་པ་ལྟར་མངོན་པའི་བོད་ཀྱི་རྣལ་འབྱོར་པ་ཆེན་པོ་རྗེ་བཙུན་མི་ལའི་
མགུར་གླུ་ཞིག་གི་ནང༌།
གཞོན་ནུའི་ལང་ཚོ་དབྱར་གྱི་མེ་ཏོག་འདྲ༎
འཁྱུག་ཙམ་ཞིག་ལ་རྙིད་ཅིང་ཡལ་བར་འགྱུར༎
རྒ་བ་ཞིང་ནང་མཆེད་པའི་མེ་སྟག་འདྲ༎
འཁྱུག་ཙམ་ཞིག་ལ་རང་གི་རྟིང་རྩར་ཁྱབ༎
ཇི་སྐད་དུ་བཅོམ་ལྡན་འདས་ཀྱིས།
སྐྱེ་འཆི་ཉི་མ་འཆར་ནུབ་འདྲ༎
ད་ལྟ་འོང་བཞིན་ད་ལྟ་འགྲོ།ཞེས་དང༌།
ན་བ་བྱེའུ་ཆུང་ཆུང་ལྟར། །རྡེའུ་ཞིག་གིས་རྨས་པར་བྱེད།།
སྟོབས་དང་ཤེད་ཀྱིས་འཇབས་ནས་ནི། །ནམ་ཞིག་ཁྱོད་ལས་གཏན་དུ་འགྱེ༎
ཞེས་གསུངས་སོ༎
རྒས་པའི་སྡེ་ཚན་ཏེ། ལེའུ་བཅུ་གཅིག་པའོ།།།།

ལེའུ་བཅུ་གཉིས་པ།

བདག་གི་སྡེ་ཚན།
བདག་ཉིད་བསྲུང་བར་བྱ།
༡༢ (༡) རྒྱལ་བུ་རྟོགས་ལྡན་གྱི་སྒྲུང་།
སངས་རྒྱས་བཅོམ་ལྡན་འདས་བྱིས་པ་གསོད་ཀྱི་རིར་བཞུགས་པའི་ཚེ། རྒྱལ་བུ་རྟོགས་ལྡན་ལ་
ཚིགས་སུ་བཅད་པ་འདི་གསུངས་སོ།།
བདག་ཉིད་གཅེས་པར་ཤེས་ན་ཀོ། །དེ་ནི་བསྲུང་ཞིང་ལེགས་བསྲུང་བྱ༎
དགོང་ཐུན་གསུམ་པོ་གང་ཡིན་ཡང༌། །མཁས་པ་རྣམས་ཀྱིས་མེལ་ཚེ་བྱ༎
གླེང་གཞི། སྔོན་རྒྱལ་བུ་རྟོགས་ལྡན་ཞེས་བྱ་བས་རང་གི་ཆེད་དུ་བརྗིད་ཅིང་ལྟ་ན་སྡུག་པའི་ཕོ་
བྲང་ཞིག་གསར་རྒྱག་བྱེད་འགོ་བཙུགས་ཏེ། ལེགས་གྲུབ་ཟིན་པ་དང་བཅོམ་ལྡན་འདས་ཕོ་བྲང་
དུ་བསོད་སྙོམས་ལ་གདན་དྲངས། དམིགས་བསལ་གྱི་ཉིན་དེར་ཁོ་པས་ཕོ་བྲང་གི་ཕྱི་ནང་ཀུན་ཏུ་
མཛེས་རྒྱན་ལེགས་པར་སྤྲས་ཤིང་། བདུག་སྤོས་རིགས་ལྔ་ཡི་དྲི་བཟང་གིས་ཁྱབ་པར་བྱས། ཕོ་
བྲང་གི་རྒྱལ་སྒོ་ནས་ཕེབས་ལམ་དུ་རས་ཀྱི་ས་གདན་བཏིངས། རང་ལ་བུ་ཕྲུག་མེད་སྟབས། ཅི་
སྟེ་བཅོམ་ལྡན་འདས་ཀྱིས་ས་གདན་ཐོག་ཞབས་ཀྱིས་བཅགས་ན། བདག་ལ་བུ་ཕྲུག་འབྱུང་བའི་
རྟགས་སོ། །ཞེས་ཆིག་ལབ་བྱས། བཅོམ་ལྡན་འདས་དངོས་སུ་བྱོན་པ་ན། རྒྱལ་བུ་རྟོགས་ལྡན་
གྱིས་གུས་པ་ཆེན་པོས་ནང་དུ་ཕེབས་སུ་གསོལ་བ་ཐེངས་གསུམ་བཏབ། འོན་ཏེ་བཅོམ་ལྡན་འདས་
ཀྱིས་ཕེབས་མཚམས་བཞག་སྟེ། ཀུན་དགའ་བོར་གཟིགས་པ་ན། ཀུན་དགའ་བོས་མཁྱེན་ཏེ། རྒྱལ་
བུ་རྟོགས་ལྡན་ལ་ས་གདན་བསྡུ་གསོག་རྒྱག་ཏུ་བཅུག་པས། ད་གཟོད་བཅོམ་ལྡན་འདས་ཀྱིས་ཕོ་
བྲང་དུ་ཕེབས་སོ། །དེ་ནས་རྒྱལ་བུ་རྟོགས་ལྡན་གྱིས་བཅོམ་ལྡན་འདས་ལ་ཞལ་ལག་ཕུལ་བ་དང༌།
ཞལ་ལག་གྲུབ་རྗེས་ཁོ་པས་བཅོམ་ལྡན་འདས་ལ། ས་གདན་སྟེང་ཞབས་ཀྱིས་མ་བཅགས་པའི་རྒྱུ་
མཚན་ཅི་ལགས་སམ། ཞེས་ཞུས། བཅོམ་ལྡན་འདས་ཀྱིས་ཁོ་པར། ཅི་སྟེ་ངས་ས་གདན་ཐོག་ནས་
འོངས་ན། ཁྱོད་ལ་བུ་ཕྲུག་འབྱུང་བའི་རྟགས་སོ། །ཞེས་ཁྱོད་ཀྱིས་སྨྲས་སམ་ཞེས་པར། ཁོ་པས་
ཚུལ་བཞིན་དུ་ལན་ཕུལ། དེ་ནས་ཁྱོད་དང་ཁྱོད་ཀྱི་ཆུང་མ་གཉིས་པོར་ཕྲུ་གུ་འབྱུར་བར་མི་འགྱུར་
རོ༑ ༑དེ་ཅིའི་ཕྱིར་ཞེ་ན། སྔོན་བསགས་ལས་ངན་གྱི་དབང་ལས་སོ། །ཞེས་གསུངས་ཏེ། སྒྲུང་འདི་
བཀའ་བསྩལ་ཏོ༎
སྔོན་གྱི་སྐྱེ་བ་ཞིག་ཏུ་རྒྱལ་བུ་རྟོགས་ལྡན་དང་ཆུང་མ་གཉིས་ཉིན་ཞིག་མཚོ་ཐོག་ཏུ་གྲུ་
གཟིངས་ནང་བསྐྱོད་པའི་སྐབས། གློ་བུར་དུ་གྲུ་གཟིངས་ཆུའི་ནང་བྱིངས་ནས་ཁོ་གཉིས་གཅིག་
པུ་སྲོག་ཉེན་ལས་ཐར་ཏེ། བྱེ་ཐང་གི་མཚོ་གླིང་ཞིག་ཏུ་བསླེབས་པས། མུ་མཐུད་དེ་འགྲུལ་བཞུད་
བྱ་ཐབས་བྲལ་སྟབས། ཐེ་ཚོམ་དང་། སྙིང་རྗེ། འགྱོད་སེམས་སོགས་ཀྱི་ཚོར་བ་ཅི་ཡང་མེད་པར་
དེར་འདབ་ཆགས་ཀྱི་སྒོ་ང་དང་བྱེའུ་ཕྲུག་བཟས་ནས་འཚོ་དགོས་བྱུང༌། མི་དགེ་བའི་ལས་དེའི་
མཐུ་ལས་ཁོ་གཉིས་ལ་ཕྲུ་གུ་མ་བྱུང་ངོ༌། །ཅི་སྟེ་མི་དགེ་བའི་ལས་དེ་བརྩམས་པའི་མཇུག་ཐོག་
དེར་འགྱོད་སེམས་ཕྲན་ཙམ་སྐྱེས་ཡོད་ན། སྐྱེ་བ་འདིར་ཁོ་གཉིས་ལ་ཕྲུ་གུ་འབྱུང་ངེས་སོ་ཞེས་
གསུངས་པ་དང༌། དེ་ནས་རྒྱལ་བུ་རྟོགས་ལྡན་ལ་ཞལ་གཟིགས་ཏེ། བདག་ཉིད་ལ་གཅེས་པའམ་
བརྩེ་བ་སུས་བྱེད་ཀྱང་དེས་བདག་ཉིད་རྣམ་པ་ཐམས་ཅད་དུ་ལེགས་པར་བསྲུང་དགོས་ཤིང༌། མ་
མཐར་མི་ཚེའི་ཐུན་གྱི་གསུམ་ཆ་གཅིག་ཅིས་ཀྱང་བདག་ཉིད་ལེགས་པར་བསྲུང་དགོས་སོ། །
ཞེས་བཀའ་བསྩལ་ཏོ༎
བསྟན་དོན། ཅི་སྟེ་བདག་ཉིད་བདག་ལ་གཅེས་པའམ་དགའ་བ་ཤེས་ན་ནི། དེ་ལེགས་པར
བསྲུང་བ་ཐབས་ཀྱི་མཆོག་གོ །དེ་ཡང་བྱིས་པ་དང༌། གཞོན་ན། རྒན་གོག་བཅས་ཀྱི་ཐུན་གསུམ་
ལས་གཅིག་ངེས་པར་དུ་བསྲུང་དགོས། དེ་བསྲུང་བའི་ཐབས་ཀྱི་མཆོག་ནི་དགེ་བ་ལ་འཇུག་པའོ།།
འགྲེལ་པ། བསླབ་བྱ་འདི་ནི་སངས་རྒྱས་པའི་ཆོས་ཀྱི་ཁྱད་ཆོས་གཙོ་བོ་ཞིག་ཡིན། བདག་
ཐར་པ་འཐོབ་རྒྱུ་བདག་ཉིད་ཀྱི་འགན་དུ་ཟད་ཅིང༌། གཞན་སུས་ཀྱང་མི་ནུས་སོ། །ཆོས་ལུགས་
གཞན་དང་མི་འདྲ་བའི་སངས་རྒྱས་པའི་ཆོས་ཀྱི་ཁྱད་ཆོས་ནི་འབུར་དུ་ཐོན། ནུབ་ཕྱོགས་ཀྱི་ལྟ་
གྲུབ་སྨྲ་བ་གྲགས་ཅན་སྐུ་ཞབས་རེའེ་སེ་ཌ་ཝི་ཌེས།(Rhys Davids) ཆོས་(religion) ཞེས་
པའི་དོན་གང་རེད་ཅེས་དྲིས་པར། དེའི་འབྱུང་ཁུངས་གསལ་ཁ་མེད་ནའང༌། གྲགས་ཅན་སྐུ་ཞབས་
སི་སེ་རོའོ་( Cicero) ཡིས་རྩོམ་ཡིག་ཅིག་གི་ནང༌། ཆོས་(religion)ཞེས་པ་རི་(re) དང་ལེ་
གོ་(lego) ཞེས་པ་ལས་བྱུང་ཞིང་། དོན་དངོས་ནི་སྨོན་ལམ་གསོལ་འདེབས་བྱེད་པ་དང་གཟུང་
སྔགས་ཟློ་བའི་དོན་ལ་འཇུག །ཡང་འགྲེལ་པ་གཞན་ཞིག་ནང༌། ཆོས་ཞེས་པའི་བརྡ་ཆད་དེ་རི་(re)
དང་(logo)ལས་བྱུང་ཞིང་། དེའི་གདོད་མའི་དོན་ནི་འདོད་ཆགས་དང་རྒྱུན་མཐུད་དེ་(ལྷ་སྲུང་གི་
གནས་སུ) འཆིང་བ་ལ་གོ།ཁུངས་གསུམ་པ་ནི་ལེག་སེ་(lex) ཞེས་པ་དང་འབྲེལ་ཞིང་། ཁྲིམས་
ཀྱི་རྗེས་སུ་བྱེད་པ་ལ་བཀྲལ་ཏེ། སྒོ་འདོགས་མ་ཆོད་པའི་རྣམ་གཞག་ཅིག་ཏུ་འདོད།
དེ་ལས་ལྡོག་སྟེ། སངས་རྒྱས་པའི་ཆོས་ནི་དོན་དངོས་སུ་དེ་ལྟའི་ཆོས་ལ་མི་གོ་སྟེ། དད་པའི་
ཙམ་གྱི་ཐོག་ནས་ལྷ་གསོལ་ཀླུ་གསོལ་བྱེད་པའི་སེམས་དོན་གྱི་སྒྲོམ་གཞི་ཞིག་མ་ཡིན་པ་གསལ་
པོ་རེད། ནང་པའི་གཞུང་ནང་རྨོངས་དད་ཟེར་བ་གཞི་ནས་བཀག་སྟེ། གཙོ་བོ་ཤེས་རབ་ཀྱི་ཐོག་
ནས་འགྲོ་དགོས་པ་གསུངས། ནང་པ་ཞིག་གིས་རྒྱུན་ཞུགས་མ་ཐོབ་བར་སྐབས་རེ་ཐེ་ཚོམ་དང་
བཅས་ལམ་ལ་སློབ་པ་ཡོད་སྲིད་ཀྱང༌། སངས་རྒྱས་དང༌། ཆོས། དགེ་འདུན་བཅས་ལ་བློ་རྩེ་གཉིས་
སུ་དོགས་པ་གཏན་སྤངས་སྟེ་རྒྱུན་ཞུགས་ཐོབ་པ་ན། སངས་རྒྱས་ཀྱི་རྗེས་འཇུག་མཚན་ཉིད་ཚང་
བ་ཞིག་ཏུ་འགྱུར་བ་ཡིན་ནོ།།
སངས་རྒྱས་ཀྱི་རྗེས་འཇུག་རྣལ་མ་ཞིག་གི་དད་པ་ནི། ནད་པ་ཞིག་གིས་སྨན་པ་མཁས་པ་
ཞིག་ལ་བཅངས་པའི་དང་བའི་དད་པ་དང༌། ཡང་ན་སློབ་མས་རང་གི་དགེ་རྒན་ལ་བཅངས་པའི་
དད་སེམས་དང་འདྲ། མ་གཞི་ནང་པས་སངས་རྒྱས་ནི་དོ་ཟླ་བྲལ་བའི་ལམ་སྟོན་པ་དང་དགེ་རྒན་དུ་
བཀུར་ཏེ་སྐྱབས་སུ་འགྲོ་ནའང༌། གཡོག་གིས་སྦྱིན་བདག་ལ་མགོ་བོ་འདོགས་པ་ལྟར་མི་བྱེད་དོ། །
དེ་བཞིན་སངས་རྒྱས་ལ་སྐྱབས་སུ་སོང་བ་ཙམ་དང་དད་པ་བྱས་པ་ཙམ་གྱིས་རང་ལ་གྲོལ་བ་ཐོབ་
པར་མི་རེ། གཞན་གྱི་སྡིག་པ་དག་པར་བྱེད་པའི་ནུས་པ་སངས་རྒྱས་ལའང་མེད་དོ། །མདོར་ན།
གཞན་གྱི་སྡིག་པ་དག་པར་བྱེད་མི་ཐུབ་ལ་གཞན་རྒྱུད་དྲི་མས་སྦག་པར་ཡང་བྱེད་མི་ཐུབ། བདག་
ཅག་གི་སྟོན་པ་བཅོམ་ལྡན་འདས་ནི་ཆེས་བླ་ན་མེད་པའི་བཤེས་གཉེན་ཞིག་ཡིན་མོད་ཀྱི། རང་
རྒྱུད་ཀྱི་ཉོན་མོངས་པའི་དྲི་མ་དག་པར་བྱེད་པའི་འགན་གཙོ་བོ་རང་ཉིད་ལ་འཁྲིས་ཡོད།།
དང་པོ་རང་གིས་བཟང་བྱས་ཏེ། དེ་ནས་གཞན་ལ་འདོམས་པར་བྱ།
༡༢ (༢) ཚེ་དང་ལྡན་པ་ཉེར་དགའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཤཱཀྱ་རིགས་རྒྱུད་ཀྱི་
དགེ་འདུན་པ་ཉེར་དགའ་ལ་ཚིགས་སུ་བཅད་པ་འདི་གསུངས་སོ།།
ཐོག་མར་བདག་ཉིད་ཁོ་ན་ཡིས། །ཚུལ་དང་མཐུན་པར་འཇུག་བྱ་སྟེ།།
དེ་ནས་གཞན་ལ་བསླབ་པར་བྱ། །མཁས་པ་རྣམས་ནི་ཉོན་མི་མོངས།།
གླེང་གཞི། ཚེ་དང་ལྡན་པ་ཉེར་དགའ་ནི་ངག་རྩལ་ཆེ་བའི་ཆོས་བཤད་བྱེད་པོ་ཞིག་ཡིན་ཞིང༌། ཁོ་
པས་རྟག་ཏུ་གཞན་ལ་འདོད་རྔམ་བྱེད་མི་རིགས་པར་ཆོག་ཤེས་ཀྱི་ཕན་ཡོན་བཤད་དེ་དེ་ཉམས་
སུ་བླངས་ནས་དཀའ་ཐུབ་ལ་གནས་དགོས་ཟེར་བསླབ་བྱ་བྱེད། འོན་ཏེ་རང་ངོས་ནས་ཉམས་ལེན་
ཏིལ་འབྲུ་ཙམ་ཡང་མ་བྱས་པར་གཞན་གྱིས་གྲྭ་ཆས་ལ་སོགས་པ་གང་ཕུལ་བ་ཐམས་ཅད་འདོད་
པས་བླངས་ཏེ་གསོག་འཇོག་བྱེད་ཀྱི་ཡོད།
ཐེངས་ཤིག་ལ་དབྱར་དགག་དབྱེའམ་དབྱར་གནས་ཀྱི་སྔ་རོལ་དུ་ཚེ་དང་ལྡན་པ་ཉེར་དགའ་
གྲོང་ཁུལ་གྱི་དགོན་པ་ཞིག་ཏུ་བསྐྱོད། དགོན་དེའི་གྲྭ་གཞོན་ཁག་ཅིག་ཁོ་པའི་ངག་རྩལ་ལ་ཡིད་
ཕྲོགས་ཏེ་དབྱར་གནས་ཟླ་གསུམ་རིང་དགོན་དེར་བཞུགས་སུ་གསོལ་བ་བཏབ། ཉེར་དགའ་ན་རེ།
དགོན་འདིར་སྤྱིར་བཏང་དབྱར་གནས་སྐབས་དད་ལྡན་མི་མང་གིས་ཕུལ་བའི་དངོས་རྫས་ལས་གྲྭ་
པ་རེ་ལ་གྲྭ་ཆས་ཇི་ཙམ་འཐོབ་བམ་ཞེས་དྲིས་པས། གཅིག་རེ་འཐོབ་བོ། །ཞེས་ལན་བཏབ།
པས་རང་གི་བསིལ་ལྷམ་དེར་བཞག་སྟེ་དགོན་པ་གཞན་ཞིག་ཏུ་སོང་བས། དེར་དབྱར་གནས་
སྐབས་གྲྭ་པ་རེ་ལ་གྲྭ་ཆས་གཉིས་རེ་འཐོབ་པ་ཤེས་ནས་རང་གི་འཁར་རྒྱུག་དེར་བཞག །ཡང་དེར་
མ་བསྡད་པར་དགོན་པ་གཞན་ཞིག་ཏུ་བསྐྱོད་པས། དེར་གྲྭ་པ་རེ་ལ་གྲྭ་ཆས་གསུམ་རེ་འཐོབ་པ་
ཤེས་ནས་རང་གི་ལྷུང་བཟེད་དེར་བཞག ། མཐར་དགོན་པ་གཞན་ཞིག་ནས་གྲྭ་པ་རེ་ལ་དབྱར་
གནས་སྐབས་གྲྭ་ཆས་བཞི་རེ་འཐོབ་པ་ཤེས་ནས་དེར་བསྡད་དོ།།
དབྱར་གནས་གྲུབ་མཚམས་སུ་ཉེར་དགས་དགོན་པ་ཁག་ཏུ་བསྐྱོད་དེ་རང་གི་ཐོབ་སྐལ་
བླངས་ཏེ་བསྡུ་རུབ་བྱས། དེ་ནས་ཤིང་རྟ་འཁོར་ལོའི་ནང་བླུགས་ཏེ་རང་གི་དགོན་པ་རྙིང་པ་
དེར་ཕྱིར་ལོག་གོ །ལམ་བར་དུ་གྲྭ་པ་ན་གཞོན་གཉིས་གྲྭ་ཆས་གཉིས་དང་མལ་གཟན་ཞིག་བགོ་
འགྲེམས་བྱེད་ཕྱོགས་ཐད་ཁ་མ་འཆམ་པར་རྩོད་གླེང་བྱེད་པ་དང་ཕྲད། ཁོ་གཉིས་རང་མོས་ཀྱིས་
ཐག་གཅོད་མ་ཐུབ་སྟབས། ཉེར་དགའ་ལ་བར་འདུམ་བྱེད་དུ་རེ་སྐུལ་ཞུས། ཉེར་དགས་ཁོ་གཉིས་
ལ་གྲྭ་ཆས་རེ་རེ་སྤྲད་དེ། བར་འདུམ་བྱས་པའི་ཡོན་ཡིན་ཟེར་མལ་གཟན་དེ་རང་གིས་བདག་གིར་
བཟུང་ངོ་༎
གྲྭ་གཞོན་དེ་གཉིས་ཉེར་དགའི་ཐག་གཅོད་ལ་འདོད་པ་མ་ཁེངས་ཀྱང་བྱ་ཐབས་ཟད་དེ། ཁོང་
ཁྲོ་ཆེན་པོས་སྐྱོ་སྣང་དང་བཅས་བཅོམ་ལྡན་འདས་ཀྱི་དྲུང་དུ་བཅར་ནས་གནས་ཚུལ་སྙན་དུ་གསོལ་
བར། བཅོམ་ལྡན་འདས་ཀྱིས་འདི་སྐད་ཅེས་བཀའ་བསྩལ། གཞན་ལ་བསླབ་པར་བྱ་བ་ལ་དང་
པོ་རང་ཉིད་ཀྱིས་སྦྱོང་དགོས་ཤིང༌། སྦྱངས་པའི་དོན་དེ་ཅིས་ཀྱང་ཉམས་སུ་ལེན་པར་བྱའོ། ཞེས་
གསུངས་སོ།།
བསྟན་དོན། ཅི་སྟེ་གཞན་ལ་བསླབ་པར་འདོད་ན། ཐོག་མར་རང་གིས་ཚུལ་བཞིན་དུ་སྦྱོང་
དགོས། དེ་ལྟར་ན་རང་ཉིད་འཆད་པ་པོ་ཚད་དང་ལྡན་པ་ཞིག་ཏུ་འགྱུར་བ་ལ་གདོན་མི་ཟའོ།།
འགྲེལ་པ། རང་དོན་མ་བསྒྲུབས་པར་གཞན་དོན་བསྒྲུབ་པ་མི་འོང་ཞེས་པ་ལྟར། དང་པོ་རང་
ཉིད་ཀྱི་བྱང་ཆུབ་མངོན་དུ་བྱས་ནས་གཞན་སེམས་ཅན་ལ་ལྟ་དགོས་པ་ནི། སངས་རྒྱས་པའི་ཆོས་
ཀྱི་སྙིང་པོའོ། །དེ་ཇི་ལྟར་ཞེ་ན། ཐོག་མར་རང་རྒྱུད་ཀྱི་རང་གཅེས་འཛིན་མ་སྤངས་པར་གཞན་དོན་
ཡང་དག་པ་ཞིག་བསྒྲུབ་རྒྱུ་མི་སྲིད་དོ། །ཆོས་ཞེས་པ་ནི་ཐབས་སམ་ཡང་དག་པའི་གནས་ལུགས་
མཐོང་བའི་གྲོགས་ཏེ། དེ་ཉམས་སུ་བླངས་ན་སྡུག་བསྔལ་སོགས་ཀྱི་རྒྱ་མཚོ་ལས་ཕ་རོལ་ཏུ་སོན་
ནུས་སོ། །གཞན་ཡང་སངས་རྒྱས་པའི་ཆོས་ཀྱི་ཆེ་བ་ནི། རིས་སུ་མ་ཆད་པ། གདུལ་བྱ་ལ་རང་
དབང་ཡོད་པ། རིགས་པས་དཔྱད་བཟོད་པ། རྨོངས་དད་དང་བྲལ་བ། ཤེས་རབ་གཞི་མར་བྱས་པ་
སོགས་མཐའ་ཡས་སོ། །གཙོ་བོ་ཤེས་རབ་གྱི་ཐོག་ནས་འཇུག་ཅིང་། རང་གིས་མ་མཐོང་བའི་ཆོས་
ལ་དད་པ་ཟུང་དུ་སྦྲེལ་ནས་དེ་མཐོང་བ་ལ་བརྟག་ཅིང་དཔྱད་པས། རིམ་གྱིས་གདེང་རྙེད་དེ་ཆོས་ཀྱི
ཉམས་ལེན་གཤའ་མ་ཞིག་འོང་ངོ་༎
བདག་ཉིད་བཏུལ་ནས་གཞན་དག་ཐུལ།
༡༢ (༣) ཚེ་དང་ལྡན་པ་སྐར་རྒྱལ་གྱི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཚེ་དང་ལྡན་པ་སྐར་
རྒྱལ་ལ་ཚིགས་སུ་བཅད་པ་འདི་གསུངས་སོ།།
ཇི་ལྟར་གཞན་ལ་གདམས་བྱས་པ། །དེ་ལྟར་རང་ཉིད་ཀྱིས་ཀྱང་བྱ།།
བདག་ཉིད་དུལ་ན་གཞན་རྣམས་འདུལ། །བདག་ཉིད་ཁོ་ན་གདུལ་བར་དཀའ།
གླེང་གཞི། ཚེ་དང་ལྡན་པ་སྐར་རྒྱལ་གྱིས་བཅོམ་ལྡན་འདས་ཀྱི་དྲུང་ནས་སྒོམ་ཐབས་ཤིག་ཞུས་
རྗེས་དགེ་འདུན་མང་པོ་དང་ལྷན་ཅིག་ཏུ་ནགས་སུ་བསྐྱོད་དེ། ནགས་སུ་འབྱོར་བ་དང་ཁོ་པས།
རྟག་ཏུ་དྲན་ཤེས་བསྟེན་ནས་སྒོམ་ལ་རྩེ་གཅིག་ཏུ་འབུངས། ཞེས་དགེ་འདུན་རྣམས་ལ་ཁ་ཏ་བྱས།
གཞན་ལ་སྐུལ་ལྕག་བྱས་རྗེས་རང་ཉིད་ལེ་ལོ་ཆེ་བས་ཉལ་ནས་བསྡད། གྲྭ་གཞོན་རྣམས་ཀྱིས་ཁོ་
པས་བཤད་པ་ལྟར་མཚན་གྱི་ཐུན་དང་པོ་བར་སྒོམ་སྒྲུབ་བྱས་རྗེས་གཉིད་ཉལ་བར་འགྲོ་ལ་ཉེ་བ་ན།
སྐར་རྒྱལ་གྱིས་མལ་ལས་ལངས་ཏེ་མུ་མཐུད་དེ་སྒོམ་སྒྲུབ་བྱོས་ཟེར།མུ་མཐུད་སྒོམ་རྒྱག་ཏུ་བཅུག།
ཁོང་ཚོས་ཀྱང་ཁོ་པའི་ཁ་ལ་ཉན་ཏེ། མུ་མཐུད་དེ་ཐུན་གཉིས་པ་དང་གསུམ་པ་བར་སྒོམ་བརྒྱབ་
ཀྱང་གོང་ལྟར་སྨྲས་ཏེ་ཉལ་དུ་མ་བཅུག་གོ།
སྐར་རྒྱལ་གྱིས་དེ་ལྟར་ལན་མང་བྱས་སྟབས་གྲྭ་པ་ན་གཞོན་རྣམས་ཀྱི་སེམས་ཀྱི་ཞི་བདེ་
དཀྲུགས་ཏེ། བསམ་གཏན་ལ་གནས་མ་ཐུབ་པ་མ་ཟད་དཔེ་ཆ་སྐྱོར་སྦྱོང་ལའང་སེམས་འཇོག་མ་
ཐུབ་པར་གྱུར། ཉིན་ཞིག་ཁོང་ཚོས་དགེ་རྒན་སྐར་རྒྱལ་རང་ཉིད་ལ་བརྩོན་སེམས་ལྡན་མིན་དང་ཁ་
ནས་བཤད་པ་ལྟར་དོན་ལ་གནས་མིན་བརྟག་དཔྱད་བྱ་རྒྱུ་ཐག་བཅད། དེ་ལྟར་བརྟགས་པས་དགེ་
རྒན་སྐར་རྒྱལ་གྱིས་གཞན་ལ་སྐུལ་ལྕག་བྱེད་པ་ལས་རང་ངོས་ནས་ཅི་ཡང་མ་བྱས་པར་གཉིད་
ཉལ་ནས་སྡོད་པ་ཤེས། དེ་འཕྲལ་ཁོང་ཚོས། ངེད་ཅག་འཐག་ཤོར་འབྲེང་དྲུད་བྱས་སོང༌། དགེ་རྒན་
གྱིས་ངེད་ཅག་ལ་བཀའ་བཀྱོན་གཏོང་བ་དང་དུས་ཚོད་ཆུད་ཟོས་སུ་གཏོང་བ་ལས་གཞན་ཅི་ཡང་
མི་ཤེས་སོ། །ཞེས་བརྙས་སྨོད་བྱས་སོ། །དེའི་ཚེ་དགེ་འདུན་རྣམས་ལ་ངལ་གསོ་མེད་སྟབས་ཐང་
ཆད་དེ་ལུས་ཟུངས་ཟད་པས། སྒོམ་ཉམས་ལེན་ཐད་ཡར་རྒྱས་ཅི་ཡང་མ་བྱུང་ངོ༌།།
མི་རིང་བར་ནགས་ནས་ཕྱིར་ཐོན་ཏེ། བཅོམ་ལྡན་འདས་ཀྱི་དྲུང་དུ་བཅར་ནས་ཕན་ཚུན་
འཚམས་འདྲི་ཞུས་རྗེས་དགེ་འདུན་རྣམས་ལ་འདི་སྐད་ཅེས་བཀའ་བསྩལ། དགེ་འདུན་དག །ཁྱེད་
ཅག་གིས་བག་ཡོད་བསྟེན་ནམ། སྒོམ་ཉམས་ལེན་ཚུལ་བཞིན་དུ་བགྱིས་སམ། ཞེས་བཀའ་འདྲི་
གནང་པས། དགེ་འདུན་རྣམས་ཀྱིས་གནས་ཚུལ་དག་ཇི་བཞིན་སྙན་དུ་གསོལ། དེ་ལ་བཅོམ་ལྡན་
འདས་ཀྱིས། དགེ་འདུན་དག །ཅི་སྟེ་སྐྱེ་བོ་ཆེ་གེ་མོ་ཞིག་གིས་གཞན་ལ་བསླབ་པར་འདོད་ན། དང་
པོ་རང་རྒྱུད་འདུལ་དགོས་སོ། །རང་རྒྱུད་ལེགས་པར་བཏུལ་ནས་ད་གཟོད་གཞན་ལ་བསླབ་པ་ལ་
ཞུགས་ན་ལེགས་པ་འབྱུང་ངོ༌། །ཞེས་བཀའ་བསྩལ་ཏོ།།
བསྟན་དོན། གལ་ཏེ་གཞན་རྒྱུད་སྡོམ་པའམ་གདམ་པར་འདོད་ན། དེ་ལ་ཐོག་མར་རང་ཉིད་
ཀྱི་སྤྱོད་པ་དུལ་བ་ཞིག་དགོས་པ་ནི་གནད་ཀྱི་དམ་པའོ། །རང་ཉིད་དུལ་བ་ནི་གཞན་རྒྱུད་འདུལ་
བའི་ཐབས་ཀྱི་མཆོག་གོ།དེས་ན་བདག་ཉིད་གདུལ་བ་ཤིན་ཏུ་དཀའ་ཏེ་ཆེས་དཀའོ།།
འགྲེལ་པ། ཚིགས་སུ་བཅད་པ་འདི་ཡང་གཞན་ལ་འདོམས་པར་བྱེད་པོའམ་གཞན་རྒྱུད་
གདུལ་ཐབས་ལ་འབད་ཅིང༌། འོན་ཏེ་རང་ངོས་ནས་ཕྱིན་ཅི་ལོག་གི་སྤྱོད་པ་ལ་འཇུག་པའི་གང་ཟག་
ལ་སྒོ་བསྟུན་ནས་གདམས་སོ། །དེ་ལྟའི་འདོམས་པ་པོ་མཆོག་ཏུ་གྱུར་པའི་དཔེ་མཚོན་ཞིག་ནི་
བཅོམ་ལྡན་འདས་ཉིད་ཡིན་ཅིང༌། གང་གི་རླབས་ཆེན་གྱི་མཛད་འཕྲིན་མི་ལོ་ཞེ་ལྔའི་རིང་བསྐྱངས།
དགུང་ལོ་སོ་ལྔར་སངས་རྒྱས་པ་ནས་བརྒྱད་ཅུར་སྐུ་མྱ་ངན་ལས་འདས་པའི་ཚུལ་བསྟན་པའི་བར་
འགྲོ་དོན་རྒྱ་ཆེ་མཛད། དེ་ཡང་སྐབས་རེ་སྐུ་རྐྱང་དང་སྐབས་རེ་གང་གི་སློབ་མའི་འཁོར་དང་བཅས་
འགྲོ་བ་རྣམས་འཁོར་བ་ལ་སྒྲོལ་སླད་ཆོས་བསྟན་དུ་གནས་ངེས་མེད་དུ་གང་སར་ཞབས་ཀྱིས་
བཅགས། ཟླ་བ་བདུན་པ་ནས་དགུ་པ་བར་ཆར་དུས་སྐབས་ཆར་ཤུགས་ཆེ་སྟབས་དེའི་ཚེ་དེའི་
དུས་ཀྱི་དགེ་འདུན་དམངས་ཀྱི་སྤྱི་སྲོལ་ལྟར་དབེན་གནས་དུ་བཞུགས།
བཅོམ་ལྡན་འདས་ཉིད་ཀྱིས་ཉམས་ལེན་མཐར་འཁྱོལ་མཛད་དེ་རྗེས་འཇུག་གདུལ་བྱ་
རྣམས་ལ་མིག་དཔེ་བཟང་པོ་ཞིག་དངོས་སུ་བཏོད་ཅིང༌། རང་ངོས་ནས་ངལ་བ་ཁྱད་དུ་བསད་
དེ་གང་གི་ཆོས་ཚུལ་བཞིན་དུ་ཉམས་སུ་བླངས་ན། བཅོམ་ལྡན་འདས་ཀྱིས་མངོན་དུ་མཛད་པའི་
སེམས་དོན་གྱི་བསྒྲུབ་བྱ་དེ་མཚུངས་ཤིག་རང་ལའང་འཐོབ་ཐུབ་པ་རྣམ་དཔྱོད་དང་ལྡན་པ་དག་
གིས་ཤེས་སོ། །མདོར་ན། ལོ་ན་སོགས་ཀྱི་ཁྱད་པར་མེད་པར་སེམས་ཅན་ཐམས་ཅད་ཀྱིས་རང་
རང་གི་ཤེས་རབ་ལ་བརྟེན་ནས་མ་རིག་པའི་སྒྲིབ་པ་བསལ་ཏེ་མངོན་པར་རྫོགས་པར་འཚར་རྒྱ་
བ་སྲིད་ཅིང༌། དེ་ལྟའི་ལམ་ནས་གཏན་གྱི་བདེ་བ་འཐོབ་བོ། །ཇི་སྐད་དུ་བཅོམ་ལྡན་འདས་ཀྱིས།
སྐྱབས་ནི་ཕྱི་རུ་གཟུང་མི་བྱ། ཞེས་བཀའ་བསྩལ། འཛམ་བུ་གླིང་འདི་ན་བྱོན་པར་ངེས་པའི་སངས་
རྒྱས་ཀུན་གྱི་མཐའ་མ་གོའུ་ཏ་མ་ཡིན་ཅིང༌། ཁོང་གིས་རྗེས་འཇུག་སྐྱ་སེར་ཀུན་ལ་བླ་ན་མེད་པའི་
བྱང་ཆུབ་ཀྱི་གོ་འཕང་གི་མངོན་དུ་བྱས་ཏེ་གཞན་སེམས་ཅན་གྱི་མིག་དཔེར་བྱོས། ཞེས་རྟག་ཏུ་
དབུགས་དབྱུང་བར་མཛད་དོ། །དེའི་ཕྱིར་སྒོ་གསུམ་སྤྱོད་པ་སྡོམ་པ་དང༌། ཏིང་ངེ་འཛིན་སྐྱེད་པར་
བྱེད་པ། ཕྱིན་ཅི་ལོག་གི་བློ་ངར་འཛིན་ལྟ་བུ་སྤོང་བ་སོགས་ཀྱི་སྒོ་ནས་བྱང་ཆུབ་དོན་དུ་གཉེར་བའི་
གོ་ཀུན་ལ་མཉམ་མོ། །བཅོམ་ལྡན་འདས་ཐབས་ལ་མཁས་པས་གང་གི་རྗེས་འཇུག་དག་ལ་ཁ་ཐོག་
ལག་བཞག་གི་ལམ་སྒོ་དུ་མ་ནས་བསྟན་པས། གདུལ་བྱ་རྣམས་ཀྱིས་རང་རང་གི་བློ་དང་འཚམ་
པའི་ལམ་དུ་ཞུགས་སོ།།
བདག་ཉིད་བདག་གི་མགོན་གྱི་མཆོག །
༡༢(༤) འོད་སྲུང་གཞོན་ནུའི་མ་ཡི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། འོད་སྲུང་གཞོན་ནུའི་
མ་ལ་ཚིགས་སུ་བཅད་པ་འདི་གསུངས་སོ།།
བདག་ཉིད་བདག་གི་མགོན་ཡིན་གྱི། །གཞན་ལྟ་སུ་ཞིག་མགོན་དུ་འགྱུར།
བདག་ཉིད་ཁོ་ན་ལེགས་དུལ་ན། །རྙེད་པ་དཀའ་བའི་མགོན་བརྙེད་འགྱུར།།
གླེང་གཞི། སྔོན་མཉེན་སྒྲིག་ཟིན་པའི་ཆུང་མ་ན་གཞོན་ཞིག་གིས་རང་གི་ཁྱོ་བོ་ལ་རང་ཉིད་རབ་ཏུ་
འབྱུང་དུ་འཇུག་ཏུ་ཞུ་བ་བྱས་ཏེ། མི་ཤེས་རྨོངས་པའི་དབང་གིས་ལོག་ལྟ་ཅན་ལྷས་བྱིན་གྱི་སློབ་
མར་གྱུར་པའི་བཙུན་མ་འགའ་དང་ལྷན་དུ་ཞུགས། རབ་ཏུ་མ་བྱུང་སྔོན་ནས་ལུས་ལ་མངལ་ཆགས་
ཀྱང་ཤེས་རྟོགས་མ་ཐུབ། འོན་ཏེ་དུས་ཚོད་ཕྱིན་པ་དང༌། མངལ་འབུར་ནས་ཇེ་གསལ་ཇེ་གསལ་
དུ་མངོན་པས་བཙུན་མ་གཞན་གྱིས་དགེ་རྒན་ལྷས་བྱིན་ལ་ཞུས་པས། ལྷས་བྱིན་གྱིས་ཁོ་མོ་སླར་
ཁྱིམ་འཛིན་མ་བྱེད་དུ་བཏང༌། དེ་ནས་ཁོ་མོ་ན་རེ། བདག་ཁྱེད་ཅག་གི་དགེ་རྒན་ལྷས་བྱིན་གྱི་དྲུང་
དུ་རབ་ཏུ་འབྱུང་རྒྱུའི་འདོད་པ་མེད། འདིར་འོངས་བ་ནོར་བས། བདག་རྒྱལ་བྱེད་ཚལ་གྱི་དགོན་དུ་
བཅོམ་ལྡན་འདས་ཀྱི་གམ་དུ་འཁྲིད་རོགས། ཞེས་བཙུན་མ་གཞན་ལ་ཞུ་འབོད་བྱས། དེས་ན་བཅོམ་
ལྡན་འདས་ཀྱི་དྲུང་དུ་འབྱོར། བཅོམ་ལྡན་འདས་ཀྱིས་ཁོ་མོ་རབ་ཏུ་མ་བྱུང་སྔོན་ནས་མངལ་ཆགས་
པ་དང༌། ཁོ་མོའི་བསམ་བློར་ལྷད་མེད་པ་མཁྱེན། འོན་ཏེ་གང་ཉིད་ནས་གནད་དོན་དེར་ཐེ་ཇུས་
གང་ཡང་མ་གནང་བར། ཡུལ་ཀོ་ས་ལའི་རྒྱལ་པོ་གསལ་རྒྱལ་དང༌། གྲོང་ཁྱེར་མཉན་ཡོད་ཀྱི་ཕྱུག་
བདག་མགོན་མེད་ཟས་སྦྱིན་དང༌། ཤར་གྱི་ནགས་ཞེས་པའི་དགོན་གྱི་ཡོན་བདག་ཁྱིམ་བདག་བུད་
མེད་ས་ག་མ་བཅས་མངགས་ཏེ། མི་དམངས་ཀྱི་དབུས་སུ་ཉན་ཐོས་ཉེ་འཁོར་བཅུའི་ནང་གསེས་
འཕགས་པ་ཉེ་བར་འཁོར་ལ་གནད་དོན་དེ་ཐག་གཅོད་དུ་བཅུག་གོ།
ཁྱིམ་བདག་ས་ག་མས་མངལ་ཆགས་བུ་མོ་དེ་སྒེའུ་ཁུང་གི་ཡོལ་བའི་རྒྱབ་ཏུ་ཁྲིད་ནས་
བརྟག་དཔྱད་བྱས་རྗེས་རབ་ཏུ་མ་བྱུང་སྔོན་ནས་ཁོ་མོར་མངལ་ཆགས་པ་ཤེས་ནས་ཚེ་དང་ལྡན་
པ་ཉེ་བར་འཁོར་ལ་ཞུས། དེ་ནས་ཚེ་དང་ལྡན་པ་ན་རེ། བུད་མེད་འདི་གཡོ་ཟོལ་མེད་པ་ཞིག་ཏུ་
སྣང་བས། ཁོ་མོའི་ཚུལ་ཁྲིམས་ལ་དྲི་མས་མ་གོས་སོ། །ཞེས་བསྒྲགས། མི་རིང་བར་ཁོ་མོར་བུ་
ཞིག་བཙས། རྒྱལ་པོ་གསལ་རྒྱལ་གྱིས་བུ་ཚབ་ཏུ་གཅེས་ཉར་བགྱིས་ཏེ་མིང་ལ་འོད་སྲུང་གཞོན་
ནུ་ཞེས་བཏགས། ལོ་ན་བདུན་ལ་སོན་པ་ན། རང་གི་མ་རབ་བྱུང་མ་ཡིན་པ་ཤེས་ནས་རང་ཉིད་
ཀྱང་བཅོམ་ལྡན་འདས་ཀྱི་སྐྱབས་འོག་ཏུ་རབ་ཏུ་བྱུང་སྟེ། དགེ་འདུན་གྱི་སྡེར་ཞུགས་རྗེས་བཅོམ་
ལྡན་འདས་ཀྱི་དྲུང་ནས་སྒོམ་ཐབས་ཤིག་ཞུས་ཏེ་ནགས་སུ་བསྐྱོད། དེར་སེམས་རྩེ་གཅིག་ཏུ་སྒོམ་
ལ་ཞུགས་པས་རིང་པོར་མི་ཐོགས་པར་དགྲ་བཅོམ་པའི་གོ་འཕང་ཐོབ་བོ། །འོན་ཏེ་ཁོ་པས་ནགས་
སུ་མུ་མཐུད་ལོ་ངོ་བཅུ་གཉིས་སྒོམ་ལ་ཞུགས་པས། བུ་ཡུན་རིང་མ་མཐོང་སྟབས་མའི་སེམས་ནང་
བུ་ཐུག་འདོད་ཆེན་པོ་བྱུང༌། ཉིན་ཞིག་བུ་མཐོང་བ་ན། དགའ་དྲགས་ནས་མཆི་མ་ཤོར་ཏེ་བུའི་མིང་
ནས་འབོད་ཀྱིན་བུའི་ཕྱོགས་སུ་བརྒྱུགས། བུས་མ་མཐོང་འཕྲལ་སེམས་ནང་། ཅི་སྟེ་བདག་གིས་
མ་ལ་བརྩེ་བའི་གཏམ་སྨྲས་ན་མས་བུ་ལ་བཅངས་པའི་བརྩེ་ཞེན་འཕེལ་ཏེ་སླན་ཆད་མ་ཡི་མི་ཚེ་
ཁག་པོ་འབྱུང་བར་དོགས། དེའི་ཕྱིར་མ་ཡི་འབྱུང་འགྱུར་ལ་བསམས་ནས་ཁྲོ་ངར་ཆེན་པོས། ཁྱོད་
དགེ་འདུན་མ་ཞིག་ཡིན་ཀྱང་། ཐ་ན་བུ་ཞིག་ལའང་ཞེན་ཆགས་འདོར་མི་ཐུབ་པ་ཅི་འདྲའི་ཐབས་སྐྱོ་
བ་ལ་ཨང་ཟེར། ཚིག་རྩུབ་སྨྲས་པས། ཨ་མའི་སེམས་ནང༌། བུ་འདི་བདག་ལ་ཅི་འདྲའི་གདུག་རྩུབ་
ཆེ་བ་ལ་ཨང༌། ཞེས་སྙམ་ནས། བུ་ཁྱོད་ཀྱིས་དེ་ལྟར་སྨྲ་དོན་ཅི། ཞེས་དྲིས། བུས་གོང་ལྟར་ཁོང་
ཁྲོ་དང་བཅས་སྨྲས་པས། ཨ་མས་དེ་ཐོས་པ་དང༌། ཨ་ཙི། ངས་མི་ལོ་བཅུ་གཉིས་རིང་བུ་འདིའི་
དོན་དུ་མིག་ཆུ་བཏང༌། ད་ཆ་བུས་ང་ལ་གདུག་རྩུབ་དེ་འདྲ་བྱས་ན། བུ་ལ་བརྩེ་སེམས་བཅངས་པ་
དོན་མེད་དོ། །ཞེས་སྙིང་པོ་མེད་པར་ཤེས་ནས་བུ་ལ་བཅངས་པའི་བརྩེ་སེམས་དོར་རོ། །བརྩེ་ཞེན་
ཡོངས་སུ་དོར་བས་ཉིན་དེ་གར་འོད་སྲུང་གཞོན་ནུའི་མ་ལ་དགྲ་བཅོམ་པའི་གོ་འཕང་ཐོབ་བོ། །ཇི་
སྐད་དུ་བཅོམ་ལྡན་འདས་ཀྱིས། དགེ་འདུན་དག །ལྷ་ཡུལ་དུ་སྐྱེ་བ་ལ་འབད་ཀྱང་རུང༌། དགྲ་བཅོམ་
པའི་གོ་འཕང་འཐོབ་པ་ལ་འབད་ཀྱང་རུང༌། གཞན་ལ་བརྟེན་པ་ནི་ཐབས་ལ་མཁས་པ་མིན་པས།
ཅིས་ཀྱང་རང་ངོས་ནས་བརྩོན་འགྲུས་རྩོམ་དགོས་སོ། །ཞེས་བཀའ་བསྩལ་ཏོ༎
བསྟན་དོན། བདག་ཉིད་བདག་གི་མགོན་ཡིན་པ་ལས། གཞན་སུ་ཞིག་ཀྱང་བདག་གི་མགོན་
དུ་མི་ཐུབ་སྟེ། བདག་ཉིད་ཀྱི་སེམས་རྒྱུད་འདུལ་རྒྱུ་ཤིན་ཏུ་དཀའ་བས། དེ་ལེགས་པར་བཏུལ་ན།
ད་གཟོད་གཞན་རྒྱུད་འདུལ་བ་ལ་རིགས་སོ།།
འགྲེལ་པ། ཚེ་དང་ལྡན་པ་འོད་སྲུང་གཞོན་ནུས་རྒྱལ་པོའི་བཀའ་ཁྲོལ་འོག་རབ་བྱུང་གི་མི་
ཚེར་ཞུགས་ཏེ། ཨན་དྷ་བཱ་ནཱ་(Andhavana)ཞེས་པའི་ནགས་ཁྲོད་དུ་དབེན་པ་བསྟེན། གྲོག་མ་
རིའི་སྒྲུང་གཏམ་ཞེས་པའི་གནས་ལས་ཆོས་ཉན། འོད་སྲུང་གཞོན་ནུ་ལ་མཚོན་ན། ཆོས་བཤད་
དེ་ནི་ལུང་བསྟན་ཞིག་དུ་མངོན། དེ་རྗེས་ཁོ་པས་མཚན་ཉིད་རིག་པ་ལ་སྦྱངས་ནས་ཡང་རྩེར་སོན་
པས། ཁོ་པ་དང་ལོ་ན་མཉམ་པའི་གང་ཟག་སུ་གཅིག་གིས་ཀྱང་རྩོད་སྒྲུབ་རིགས་པའི་ཐད་ནས་ཁོ་
པའི་དོ་ཟླར་མ་ཐུབ་བོ༎
བླུན་པོས་རང་ལ་མྱ་ངན་བྱེད།
༡༢ (༥) ནག་པོ་ཆེན་པོའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ནག་པོ་ཆེན་པོའི་
ཁྱིམ་པ་སློབ་མ་ཞིག་ལ་ཚིགས་སུ་བཅད་པ་འདི་གསུངས་སོ།།
རང་ཉིད་ཁོ་ནས་སྡིག་པ་བྱས། །རང་ལས་སྐྱེས་ཤིང་རང་ལས་བྱུང༌།།
རྡོ་རྗེ་ཕོག་པའི་མུ་ཏིག་བཞིན། །བློ་ངན་མངོན་པར་བརྫི་བར་བྱེད།།
གླེང་གཞི། སྨྱུང་གནས་ཀྱི་ཉིན་ཞིག་གི་སྐབས་ཁྱིམ་པ་དད་ལྡན་པ་ཞིག་རྒྱལ་བྱེད་ཚལ་གྱི་དགོན་
དུ་བསྐྱོད། ཉིན་དེར་ཁོ་པས་བསྙེན་གནས་ཡན་ལག་བརྒྱད་པ་སྲུང་ནས་སྨྱུང་མར་གནས་ཏེ་མཚན་
གང་དམ་པའི་ཆོས་ཉན། ཞག་མ་དེར་གློ་བུར་དུ་རྐུན་པོ་འགའ་ཁོ་པ་སྡོད་སའི་ཁྱིམ་ནང་བཙན་
འཛུལ་བྱས་པ་དང༌། ཁྱིམ་བདག་གཉིད་སད་དེ་རྐུན་པོའི་རྗེས་སུ་བརྒྱུགས་ཀྱང༌། རྐུན་པོ་ལ་ལ་
དགོན་པའི་ཕྱོགས་སུ་བྲོས་པ་དང༌། ལ་ལས་ཕྱོགས་གཞན་དུ་བྲོས། དེ་ནས་སྐྱ་རེངས་འཆར་ལ་ཉེ་
བ་ན། ནག་པོ་ཆེན་པོ་དགོན་པའི་ཉེ་འགྲམ་གྱི་རྫིང་ཆུ་ཞིག་ནང་ངོ་གདོང་ལ་ཁྲུས་བྱེད་བཞིན་པའི་
ཚེ༑ རྐུན་པོས་བརྐུས་ནོར་ནག་པོ་ཆེན་པོའི་མདུན་དུ་གཡུགས་ཏེ་བྲོས། ཁྱིམ་བདག་དེར་བསླེབས་
ཕ་དང༌། ནག་པོ་ཆེན་པོའི་མདུན་ནས་བརྐུས་ནོར་མཐོང་བས། རྐུན་མར་ཁག་དཀྲི་བྱས་ཏེ་ཁ་
གཟེར་པོས་སྡིགས་ར་བསྐུལ་ནས་རྡུག་རྡེག་ཚ་ནན་བཏང་རྐྱེན་དེ་མུར་ཤི། དེ་ཉིན་ཞོགས་པ་སྔ་པོ་
དགོན་དེའི་དགེ་འདུན་པ་འགའ་རྫིང་ཆུར་ཆུ་ལེན་དུ་འོངས་བ་ན། ཤི་བའི་ཕུང་པོ་མཐོང་ནས་ནག་
པོ་ཆེན་པོ་ཡིན་པ་ངོས་ཟིན།
དགོན་པར་ཕྱིར་ལོག་རྗེས་བཅོམ་ལྡན་འདས་ལ་འདི་སྐད་ཅེས་ཞུས། བདག་ཉིད་ཆེན་པོ་
མཆོག །ངེད་ཅག་གི་དགོན་པར་མཚན་གང་པོ་ཆོས་ཉན་ནས་སྡོད་མཁན་ཁྱིམ་པ་དད་ལྡན་པ་དེ་
དུས་མིན་འདས་གྲོངས་སུ་ཕྱིན་འདུག །ཅེས་སྙན་དུ་གསོལ། དེ་ལ་བཅོམ་ལྡན་འདས་ཀྱིས། དགེ་
འདུན་དག །ཅི་སྟེ་ཁྱེད་ཅག་གིས་ཁོ་པའི་ཚེ་འདིའི་དགེ་བའི་ལས་འབའ་ཞིག་ལ་བསམས་ན་དུས་
མིན་འཆི་བ་ཉིད་དུ་སྣང༌། འོན་ཏེ་དོན་དངོས་སུ་ཁོ་པས་སྔོན་གྱི་སྐྱེ་བ་ཞིག་ཏུ་ལས་ངན་བགྱིས་པས་
དེའི་རྣམ་སྨིན་དུ་ཟད་དོ། །དེ་ཡང་སྔོན་གྱི་སྐྱེ་བ་ཞིག་ཏུ་ཁོ་པ་རྒྱལ་པོའི་སྐུ་བཅར་བ་ཞིག་ཡིན་པའི་
ཚེ༑ སྐྱེས་པ་གཞན་གྱི་ཆུང་མར་སེམས་ཤོར་ནས་མོའི་ཁྱོ་བོར་ཉེས་རྡུང་བཏང་ནས་བསད། དེས་
ན་ལས་ངན་དེའི་མཐུ་ལས་ད་ལྟའི་འབྲས་བུ་འདི་བྱུང་ཞིང༌། ངན་སོང་གསུམ་པོ་གང་རུང་དུའང་སྐྱེ་
བར་འགྱུར་རོ། །ཞེས་བཀའ་བསྩལ་ཏོ།
བསྟན་དོན། རྡོ་རྗེ་ཕ་ལམ་ནི་རྡོ་ལས་སྐྱེས་ཤིང་། རྡོ་ལས་གྲུབ། རྡོ་ལས་བྱུང་ཀྱང་རྡོ་རིགས་
ཀྱི་རིན་པོ་ཆེ་གཅོད། མི་དགེ་བའི་ལས་ནི་སྡིག་པ་བྱེད་པོ་ཉིད་ལས་སྐྱེས་ཤིང༌། དེ་ལས་གྲུབ། དེ་
ལས་བྱུང་ངོ་།།
འགྲེལ་པ། རྡོ་རྗེ་ཕ་ལམ་དང་འདྲ་བར། ཚིགས་བཅད་འདིའི་ནང་སྡིག་ཏོ་ཅན་གྱི་སྐྱེ་བོའི་
ལས་ངན་ནི། ཕ་ལམ་གྱིས་རྡོ་ལས་གྲུབ་པའི་རིན་པོ་ཆེའི་རིགས་ཀུན་གཅོད་ནུས་པ་ལྟར། ལས་
ངན་དེས་སྐྱེ་བོ་དེའི་རྒྱུད་ཀྱི་དགེ་རྩའི་རིགས་ཀུན་ལ་གཅོད་པར་བྱེད་དོ། །ཕ་ལམ་གྱིས་རྡོ་རིགས་
གཞན་ཀུན་གཅོད་པ་ལས་གཞན་གྱིས་ཕ་ལམ་མ་ཡིན་ནོ། །དེ་ཡང་གཤམ་གྱི་ཤོ་ལོ་ཀ་ལས།
འཇིག་རྟེན་འདི་ན་ལྕགས་དང་རིན་པོ་ཆེ༎
ཐམས་ཅད་རྡོ་རྗེས་གཅོད་པར་བྱེད་ནུས་ཀྱི།།
ཐམས་ཅད་ཕ་ལམ་གྱིས་གཅོད་ཀྱང༌༎
ཚུར་ལ་གཞན་གྱིས་གཅོད་པར་མི་ནུས་སོ།།
གནའ་བོའི་ཤོད་རྒྱུན་དུ་ཕ་ལམ་ལུས་ལ་བཏགས་ན་ནད་མེད་པ་དང་ཚེ་རིང་བར་འོང་ཞེས་ཟེར་
སྲོལ་གདའ། ཤོ་ལོ་ཀ་འདིའི་ནང་ཕ་ལམ་གྱིས་རིན་པོ་ཆེ་གཞན་གཅོད་པའི་ནུས་པ་ནི། མི་དགེ་
བའི་ལས་ཀྱིས་རང་རྒྱུད་གཅོད་པ་སྟེ་དཀར་པོ་དགེ་བའི་ལས་འཇོམས་པར་བྱེད་དོ།།
སྡིག་པའི་ལས་ཀྱིས་བྱེད་པོ་བརྫི།
༡༣ (༦) ལྷས་བྱིན་གྱི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ལྷས་བྱིན་ལ་ཚིགས་
སུ་བཅད་པ་འདི་གསུངས་སོ།།
གང་ཞིག་ཤིན་ཏུ་ཚུལ་འཆལ་བ། །འཁྲི་ཤིང་གིས་བསྐོར་སཱ་ལ་བཞིན༎
དགྲ་ཡིས་ཇི་ལྟར་འདོད་གྱུར་བ། །དེ་ལྟར་དེ་ཡིས་རང་ལ་བྱེད།།
གླེང་གཞི། ཉིན་ཞིག་དགེ་འདུན་འགའ་རུབ་ནས་ཕན་ཚུན་གླེང་མོལ་བྱེད་བཞིན་པའི་ཚེ་བཅོམ་ལྡན་
འདས་དེར་ཕེབས་ཏེ། གང་གི་སྐོར་གླེང་ངམ། ཞེས་བཀའ་འདྲི་གནང་པས། ངེད་ཅག་ལྷས་བྱིན་
གྱིས་སྐོར་གླེང་བཞིན་ཡོད་ཅེས་ཞུས་པ་དང༌། མུ་མཐུད་དེ་སློབ་དཔོན་མཆོག །ལྷས་བྱིན་ནི་ངོ་མ་
འདོད་རྔམ་ཆེ་བའི་སྐྱེ་བོ་དམུ་རྒོད་ཅིག་ཏུ་སྣང༌། ཁོ་པས་གཡོ་སྒྱུ་ཆེན་པོས་སྲས་མ་སྐྱེས་དགྲའི་
གསང་གཏམ་ཤེས་ཐབས་བགྱིས་ཏེ་རང་ཉིད་ཀྱི་གྲགས་པ་དང་དབང་ཐང་འཕེལ་ཐབས་བྱས་པ་
དང་། ཡང་རང་གི་ཕ་བསད་ན་དེ་མུར་རང་ཉིད་སྟོབས་འབྱོར་མངའ་ཐང་ཆེ་བའི་རྒྱལ་པོ་ཞིག་ཏུ་
འགྱུར་ངེས་རེད་ཅེས། སྲས་མ་སྐྱེས་དགྲར་ངན་བསྐུལ་དཀྲུག་ཤིང་བརྒྱབ། དེ་ལྟར་ལྷས་བྱིན་གྱིས་
ལམ་འདྲེན་བྱས་པས། སྲས་མ་སྐྱེས་དགྲས་རང་གི་ཕ་རྒྱལ་པོ་ཆེན་པོ་གཟུགས་ཅན་སྙིང་པོ་བསད།
དེ་བཞིན་ལྷས་བྱིན་གྱིས་ངེད་ཅག་གི་སློབ་དཔོན་ཆེན་པོ་ཁྱེད་ཀྱང་བཀྲོང་ཐབས་ལན་གསུམ་
བགྱིས་པས། ཁོ་པ་ནི་དངོས་གནས་ལམ་ནོར་ལྡོག་ཤེས་མི་བྱེད་མཁན་གྱི་སྐྱེ་བོ་གདུག་རྩུབ་ཅན་
ཞིག་འདུག་གོ།ཞེས་ཞུས།
བཅོམ་ལྡན་འདས་ཀྱིས་དགེ་འདུན་རྣམས་ཀྱི་གཏམ་ལ་གསན་རྗེས། ལྷས་བྱིན་གྱིས་ཚེ་འདི་
ཙམ་དུ་མ་ཟད་སྔོན་གྱི་སྐྱེ་བར་ཡང་ང་གསོད་རྩིས་བགྱིས་སོ། །ཞེས་དེ་ནས་ཤ་བ་གསོད་མཁན་གྱི་
རྔོན་པ་ཞིག་གི་སྒྲུང་འདི་བཀའ་བསྩལ་ཏོ༎
སྔོན་སྐབས་ཤིག་ལ་རྒྱལ་པོ་ཚངས་པས་བྱིན་གྱིས་ཡུལ་ཝཱ་རཱ་ན་སཱིར་རྒྱལ་སྲིད་བཟུང་བའི་
སྐབས། མ་འོངས་པའི་སངས་རྒྱས་ཤ་བ་ཞིག་གི་སྐྱེ་བ་བླངས་པ་དང་། ལྷས་བྱིན་ནི་ཤ་བ་གསོད་
མཁན་གྱི་རྔོན་པ་ཞིག་ཡིན། ཉིན་ཞིག་རྔོན་པ་དེས་ཤིང་སྡོང་ཞིག་གི་འོག་ནས་ཤ་བའི་རྐང་རྗེས་
མཐོང་བ་དང༌། སྡོང་པོའི་གསེབ་ཏུ་སྨྱུག་མའི་སྡོད་ས་ཞིག་བཟོས་ནས་ལག་ཏུ་མདུང་ཞིག་བཟུང་
སྟེ་འཇབ་སྒུག་བརྒྱབ་ནས་བསྡད། ཡུད་ཙམ་རྗེས་ཤ་བ་དེ་སྤྱང་གྲུང་དོད་པོར་སྡོང་པོའི་ཕྱོགས་སུ་
དོགས་ཟོན་དང་བཅས་འོངས་བ་རྔོན་པས་མཐོང་འཕྲལ་སླུ་བྲིད་ཆེད་ཤིང་འབྲས་ཁ་ཤས་ས་ལ་
གཡུགས། འོན་ཀྱང་དེས་ཤ་བ་མགོ་སྐོར་ཐེབས་རྒྱུའི་ཚབ་དུ་འདྲོག་འགོ་བསླངས་པས་ཉེན་ཟོན་
སྐོར་གཡེང་བྱེད་དུ་བརྡ་བཏང༌། དེར་བརྟེན་ཤ་བས་ནན་གྱིས་གང་སར་བལྟས་པས་སྡོང་གསེབ་
ནས་རྔོན་པ་མཐོང་ཀྱང་མ་མཐོང་མདོག་མདོག་བགྱིས་ཏེ་ག་ལེར་ཁ་ཀླད་ལ་བསྐོར་ནས་བསྐྱོད།
རྒྱང་ཐག་ཅུང་མི་རིང་བའི་ས་ནས་ཤིང་སྡོང་ལ་ཁ་གཏད་དེ། ཨ་ཙི། ཤིང་སྡོང༌། ནམ་རྒྱུན་ཁྱོད་ཀྱི་
ཤིང་འབྲས་ཐུར་དུ་ལྷུང་ཀྱང་དེ་རིང་དངོས་པོའི་ཆོས་ཉིད་ལས་བཟློགས་ནས་ཤིང་འབྲས་འཕྲེད་
ལ་ལྷུང་སོང༌། ཁྱོད་ཀྱིས་སྡོང་པོའི་ཆོས་ཉིད་ལ་རྩིས་མེད་བཏང་བས། ངས་ཁྱོད་བཞག་སྟེ་སྡོང་པོ་
གཞན་ཞིག་གི་འགྲམ་དུ་འགྲོའོ། །ཞེས་སྨྲས།
ཤ་བ་རིང་དུ་འགྲོ་བ་མཐོང་འཕྲལ་རྔོན་པས་དེ་མུར་མདུང་ས་ལ་བསྐྱུར་ནས་སྨྲས་པ། ད་
ཐེངས་ཁྱོད་འགྲོ་ན་ཆོག །དེ་རིང་བདག་གི་འཆར་གཞི་འཁྲུགས་སོང་། ཞེས་བརྗོད། ཤ་བའི་རྟེན་
ཅན་གྱི་སངས་རྒྱས་ཀྱིས། ཨ་ཙི། རྔོན་པ། དེ་རིང་ཁྱོད་ཀྱིས་འཆར་གཞི་ངོ་མ་འཁྲུགས་འདུག །
འོན་ཏེ་ཁྱོད་ཀྱི་མི་དགེ་བའི་ལས་ནམ་ཡང་འཁྲུག་མི་སྲིད། ཁྱོད་ལ་དེའི་རྣམ་སྨིན་འཁོར་རྒྱུ་རེད།
ཅེས་དང༌། དེ་ལྟར་ལྷས་བྱིན་གྱིས་ངའི་སྲོག་འཕྲོག་ཐབས་ལན་མང་བགྱིས་ཀྱང་ལམ་ལྷོང་མ་བྱུང་
ངོ་༑ ༑ཞེས་བཀའ་བསྩལ་ཏོ། །ཡང་བཅོམ་ལྡན་འདས་ཀྱི་ཞལ་ནས། དགེ་འདུན་དག །ཇི་ལྟར་
འཁྲི་ཤིང་གིས་རང་འཁྲི་སའི་སྡོང་པོར་འཁྲིས་ནས་ལོ་འདབ་རྒྱས་སུ་མི་འཇུག་པ་ལྟར། ཚུལ་
ཁྲིམས་འཆལ་ཞིང་འདོད་ཆགས་ཀྱིས་རབ་ཏུ་མྱོས་པའི་སྐྱེ་བོ་རྣམས་མཐར་དམྱལ་བར་ལྟུང་བར་
འགྱུར་རོ། །ཞེས་གསུངས་སོ།།
བསྟན་དོན། སྐྱེ་བོ་གང་ཞིག་གིས་བསགས་པའི་མི་དགེ་བའི་ལས་སྟོབས་ཆེན་ནི་གཞན་རྟེན་
འཁྲི་ཤིང་དང་འདྲ། འཁྲི་ཤིང་ནི་ཤིང་སྡོང་སྟེང་སྐྱེ་ཞིང་རང་རྟེན་སའི་སྡོང་པོར་གེགས་བྱེད་པ་ལྟར།
སྐྱེ་བོ་སྡིག་ཏོ་ཅན་གྱི་ལས་དེས་ཀྱང་རང་ཉིད་ཕུང་ལ་སྦྱོར་རོ།།
འགྲེལ་པ། འདིར་བསྟན་པ་ནི་ཚུལ་ཁྲིམས་ཡོངས་སུ་འཆལ་བའི་དགེ་འདུན་དག་ལའོ། །དེ་
ཡང་སྲོལ་རྒྱུན་གྱི་བསྟན་བཅོས་ནང་མི་དགེ་བའི་ལས་སྟོབས་ཤིན་ཏུ་ཆེ་བ་ནི། ཚུལ་ཁྲིམས་འཆལ་
བའི་རྒྱུ་བཅུ་གསུམ་ལས་བྱུང་ངོ༌། །དེ་དག་ནི། ཁུ་བ་ལག་འབྱིན། འཁྲིག་སྤྱོད། །དེ་བཞིན་ལྷས་བྱིན་
ནི་གདུག་རྩུབ་ཆེ་བའི་སྐྱེ་བོ་མ་རབས་ཤིག་ཏུ་ནན་ཆེར་བརྗོད༎
བདག་ལ་ཕན་པའི་ལས་བྱེད་དཀའ།
༡༢ (༧) དགེ་འདུན་གྱི་སྡེར་དབྱེན་སྦྱོར་བྱས་པའི་སྒྲུང་།
སངས་རྒྱས་བཅོམ་ལྡན་འདས་འོད་མའི་ཚལ་གྱི་དགོན་དུ་བཞུགས་པའི་ཚེ། དགེ་འདུན་གྱི་སྡེའི་
ནང་དབྱེན་སྦྱོར་བྱེད་མཁན་ལྷས་བྱིན་ལ་ཚིགས་སུ་བཅད་པ་འདི་གསུངས་སོ།།
བདག་ཉིད་ལ་ནི་གནོད་འགྱུར་བའི། །ཉེས་པ་རྣམས་ནི་བྱེད་པར་སླ།།
ཕན་དང་ལེགས་པ་གང་ཡིན་པ། །དེ་ནི་མཆོག་ཏུ་བྱ་བར་དཀའ།།
གླེང་གཞི། སྔོན་ཐེངས་ཤིག་ལ་སངས་རྒྱས་བཅོམ་ལྡན་འདས་འོད་མའི་ཚལ་གྱི་དགོན་དུ་ཆོས་
གསུང་བཞིན་པ་ན། ལྷས་བྱིན་དེར་འོངས་ནས་བཅོམ་ལྡན་འདས་ལ། ཁྱེད་ད་ཆ་དགུང་ལོ་བགྲེས་
པས་དགེ་འདུན་གྱི་སྡེར་ལྟ་རྟོག་བྱ་རྒྱུའི་འགན་བདག་ལ་གནང་དུ་གསོལ། ཞེས་ཁོ་པའི་བསམ་
ཚུལ་ཞུས། འོན་ཏེ་བཅོམ་ལྡན་འདས་ཀྱིས་ཞལ་བཞེས་མ་མཛད་པར་ཁོ་པར་བེ་སྣབས་ལྡག་མཁན་
ཞེས་བཀའ་བཀྱོན་བཏང༌། དེ་ནས་བཟུང་ལྷས་བྱིན་རབ་ཏུ་ཁྲོས་ཏེ། ཐ་ན་སངས་རྒྱས་ཀྱི་སྐུ་སྲོག་
ཀྱང་འགྲོང་ཐབས་ཐེངས་གསུམ་བགྱིས། འོན་ཀྱང་གསུམ་ག་ལམ་ལྷོང་མ་བྱུང༌། སླར་ཡང་ལྷས་
བྱིན་གྱིས་ཐབས་ལམ་གཞན་ཞིག་བཙལ། ད་ཐེངས་ལྷས་བྱིན་གྱིས་བཅོམ་ལྡན་འདས་ཀྱི་དྲུང་དུ་
བཅར་ཏེ། དགེ་འདུན་རྣམས་ཀྱིས་ཚེ་གང་བསྲུང་རྒྱུའི་བསླབ་ཁྲིམས་ལྔ་གྲོས་འཆར་བཏོན། ལྔ་པོ་
ནི༑ དང་པོ། དགེ་འདུན་རྣམས་ནགས་སུ་གནས་དགོས་པ་དང༌། གཉིས་པ། བསོད་སྙོམས་འབའ་
ཞིག་ལ་བརྟེན་ནས་འཚོ་དགོས་པ། གསུམ་པ། གད་དར་གྱི་ཁྲོད་ནས་བཏུས་པའི་རས་འབའ་ཞིག་
ལས་བཟོས་པའི་གྲྭ་ཆས་གྱོན་དགོས་པ། བཞི་པ། ཤིང་སྡོང་འོག་ཏུ་གནས་བཅའ་དགོས་པ། ལྔ་
པ༑ དམར་ཟས་སྟེན་མི་ཆོག་པ་བཅས་ཡིན། དེ་ལ་བཅོམ་ལྡན་འདས་ཀྱིས་གང་དག་དེ་དག་བསྲུང་
བར་འདོད་པ་རྣམས་ཀྱིས་དེ་དག་ཉམས་སུ་བླངས་ན་ཆོག་ཅེས་གསུངས་ཏེ། དགག་བྱ་ཅི་ཡང་མ་
མཛད། འོན་ཏེ་དགོས་པའི་དབང་གིས་བསླབ་ཁྲིམས་དེ་དག་སྤྱི་ཁྲིམས་སུ་དགེ་འདུན་སྤྱི་ལ་བཙན་
གྱིས་འགེལ་བར་མི་བྱེད་དོ། །ཞེས་བཀའ་བསྩལ་ཏོ།
དེས་ན་ལྷས་བྱིན་ན་རེ། ངས་གསར་དུ་བཅས་པའི་བསླབ་ཁྲིམས་ལྔ་པོ་ད་ཡོད་ཀྱི་ཁྲིམས་
ལས་ཆེས་ལེགས་ཚུལ་བརྗོད་པས། གྲྭ་པ་གསར་བུ་འགས་ཐེ་ཚོམ་མེད་པར་བདེན་པར་བཟུང༌།
ཉིན་ཞིག་བཅོམ་ལྡན་འདས་ཀྱིས་ལྷས་བྱིན་ལ། ཁྱོད་ཀྱིས་ཐབས་ཤེས་བྱས་སོ་ཅོག་དགེ་འདུན་
གྱི་སྡེའི་ནང་དབྱེན་སྦྱོར་དཀྲུག་ཤིང་སློང་དུ་ཡིན་པ་བདེན་ནམ། ཞེས་དྲིས་པས། ཁོ་པས་དེ་ལྟར་
ཡིན་ནོ། །ཞེས་ཁས་བླངས། དེ་ནི་ཉེས་པ་ཤིན་ཏུ་ལྕི་བའི་ལས་སོ། །ཞེས་བཅོམ་ལྡན་འདས་ཀྱིས་
ཁོ་པར་ཉེན་བརྡ་བཏང་མོད་ཀྱི་ལྷས་བྱིན་གྱིས་སྣང་མེད་ལིང་སྐྱུར་བྱས། དེ་རྗེས་ལྷས་བྱིན་ལམ་
ལ་ཆས་པ་ན་ཚེ་དང་ལྡན་པ་ཀུན་དགའ་བོ་རྒྱལ་པོའི་ཁབ་ཏུ་བསོད་སྙོམས་ལ་ཕེབས་པ་དང་ཕྲད།
ལྷས་བྱིན་ན་རེ། ཀུན་དགའ་བོ། དེ་རིང་ནས་བཟུང་ངས་ངལ་གསོའམ་གསོལ་འདེབས་ཀྱི་ཉིན་
མོ་སྲུང་བརྩི་ཞུས་ཏེ། བཅོམ་ལྡན་འདས་དང་ཁོང་གི་རྗེས་འཇུག་དགེ་འདུན་གྱི་སྡེ་ལས་ཐ་དད་དུ་
གྱུར་པའི་བསླབ་སྡོམ་ལ་འཇུག་རྒྱུ་ཡིན་ཟེར། ཀུན་དགའ་བོ་བསོད་སྙོམས་ནས་ཕྱིར་ལོག་མ་ཐག་
ལྷས་བྱིན་གྱིས་གང་སྨྲས་པ་བཅོམ་ལྡན་འདས་ཀྱི་སྙན་དུ་གསོལ།
དེ་གསན་མ་ཐག་བཅོམ་ལྡན་འདས་ཀྱི་ཐུགས་ལ་ལྷས་བྱིན་གྱིས་ཤིན་ཏུ་ལྕི་བའི་ཉེས་པ་
གསོག་གིན་གདའ། དེའི་མཐུ་ལས་ཁོ་པ་དམྱལ་བར་ལྟུང་བར་འགྱུར་རོ། །ཞེས་དགོངས། སྐྱེ་བོ་
བཟང་པོ་ཞིག་ལ་བཟང་པོའི་བྱ་བ་སྒྲུབ་རྒྱུ་སླ་ཞིང་ངན་པ་དཀའ། སྐྱེ་བོ་ངན་པ་ཞིག་ལ་ངན་པ་སླ་
ཞིང་བཟང་པོ་དཀའོ། །མི་རིང་བར་ངལ་གསོའམ་གསོལ་འདེབས་ཀྱི་ཉིན་མོ་དེ་སླེབས་པ་དང་། ཝ་
ཇི་(vajjian) རུས་རྒྱུད་ཀྱི་གྲྭ་པ་ལྔ་བརྒྱས་ལྷས་བྱིན་གྱི་རྗེས་སུ་འབྲངས་ནས་རྡོ་རྗེ་གདན་ནས་
མི་རིང་བའི་སར་གཱ་ཡཱ་ཤི་སཱ་(Gayasisa) ཞེས་པའི་རི་བོའི་ཕྱོགས་སུ་ཐོན། འོན་ཀྱང་ཤཱ་རིའི་
བུ་དང་མོཧཱམོགལནའི་བུས་གྲྭ་པ་དེ་དག་གི་གམ་དུ་བསྐྱོད་དེ། ལེགས་ཉེས་གསེད་བཀྲོལ་གྱི་ལལམ་
སྟོན་བགྱིས་པས་ཁོང་ཚོས་རང་སྐྱོན་ངོས་ལེན་ཐུབ་ནས་མཆོག་ཟུང་གཉིས་དང་ལྷན་དུ་ཕྱིར་བཅོམ་
ལྡན་འདས་ཀྱི་དྲུང་དུ་ལོག་གོ།
བསྟན་དོན། རང་ལ་མི་ཕན་པ་དང་གནོད་པའི་ལས་སུ་འཇུག་པ་སླ་མོད་ཀྱི་ཕན་པའི་ལས་
བཟང་པོ་ཞིག་ཡིན་ཚེ་དེ་ལ་འཇུག་པ་དཀའོ།།
འགྲེལ་པ། ཚིགས་བཅད་འདི་ཡང་ལྷས་བྱིན་གྱི་དབྱེན་སྦྱོར་བགྱིས་པ་དང་བསྟུན་ནས་
གསུངས་སོ། །དོན་དམ་དུ་འགྲོ་བ་སེམས་ཅན་ཀུན་ལ་དམིགས་པའི་སངས་རྒྱས་ཀྱི་མཛད་པ་
འཕྲིན་ལས་ནི་ཀུན་སློང་གི་ཆ་ནས་ཡོངས་སུ་རྣམ་པར་དག་པ་དང་རང་དོན་གྱི་བསམ་པའི་དྲི་མ་
ཏིལ་འབྲུ་ཙམ་ཡང་མེད་མོད་ཀྱི། གདུལ་བྱ་རྣམས་ལ་དངོས་སུ་ཆོས་སྟོན་པའི་སྐབས་ལྡོག་ཟླའམ་
མི་བསྲུན་སྐྱེ་བོའི་རྒོལ་བའམ་ཁ་གཏད་མང་དུ་ཐོན། དེ་ཡང་མ་རིག་པས་གཟིར་བའི་སྐྱེ་བོ་དེ་དག་
གིས་བཅོམ་ལྡན་འདས་ལ་སྐྱོན་བརྗོད་དང་། སྐུར་འདེབས། དམའ་འབེབས། ཡ་ང་སྙིང་རྗེ་མེད་པའི་
རྩུབ་སྤྱོད་མི་བཟོད་པ་བརྩམས། དེ་ལྟ་བུ་ཆོས་ལུགས་གཞན་གྱི་སློབ་དཔོན་དག་ལ་མ་བགྱིས་སོ། །
རྒོལ་བ་ངན་པ་དེ་དག་ནི་ཕྱི་རོལ་པའི་སློབ་དཔོན་འགའ་དང་ཆོས་ལོག་སྨྲ་བའི་གྲུབ་མཐའི་རྗེས་
འཇུག་པ་རྣམས་ཡིན་ཅིང༌། དེ་དག་གི་སྲོལ་རྒྱུན་གྱི་ལོག་ཆོས་དང་རྨོངས་དད་ཀྱི་ཆོ་ག་ཁོ་ནར་
བཅོམ་ལྡན་འདས་ཀྱིས་ཡོ་བསྲང་གི་ཚུལ་དུ་ལེགས་ཉེས་གསེད་བཀྲོལ་མཛད། དེ་དག་ལས་བསྟན་
དགྲ་གཙོ་བོ་ནི་སྔོན་གྱི་སློབ་མར་གྱུར་བ་གང་གི་སྙིད་པོ་ལྷས་བྱིན་ཡིན་ཅིང༌། ཁོ་པས་བཅོམ་ལྡན་
འདས་ལན་མང་འགྲོང་ཐབས་བྱས་ཀྱང་ལམ་འགྲོ་མ་བྱུང༌། ལྷས་བྱིན་ནི་རྒྱལ་པོ་ལེགས་པ་རབ་
སད་དང་བཙུན་མོ་པམིཏཱའི་(Pamita) བུར་སྐྱེས་ཤིང་། བཙུན་མོ་དེ་ནི་བཅོམ་ལྡན་འདས་ཀྱི་ཨ་
ནེའོ། །སྲས་མོ་གྲགས་འཛིན་མ་ནི་ལྷས་བྱིན་གྱི་གཅུང་མོའོ།།
དེས་ན། ལྷས་བྱིན་ནི་སངས་རྒྱས་ཀྱི་ཚ་བོ་དང་སྙིད་པོར་གྱུར་ཞིང་། ཀུན་དགའ་བོ་དང་
ཤཱཀྱའི་རིགས་རྒྱུད་ཀྱི་རྒྱལ་སྲས་གཞན་དང་ལྷན་དུ་བཅོམ་ལྡན་འདས་ཀྱིས་བསྟན་པ་འཛིན་སྐྱོང་
མཛད་པའི་དུས་ཀྱི་སྟོད་ཆར་དགེ་འདུན་གྱི་སྡེར་ཞུགས། བསྟན་པ་ལ་ཞུགས་ཏེ་ས་ཐོབ་པའི་སྐྱེས་
བུར་མ་གྱུར་ཀྱང་འཇིག་རྟེན་པའི་མངོན་རྟོགས་ལ་ཁྱད་དུ་འཕགས་པར་གྲགས། རྒྱལ་པོ་མ་སྐྱེས་
དགྲ་ནི་ལྷས་བྱིན་གྱི་ཡོན་བདག་གཙོ་བོ་ཡིན་ཅིང་ཁོ་པར་དགོན་པ་ཞིག་ཀྱང་བཞེངས་སོ།།
གདུག་པ་ཅན་གྱིས་རང་ཉིད་འཇོམས།
༡༢ (༨) ཚེ་དང་ལྡན་པ་ནག་པོའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཚེ་དང་ལྡན་པ་ནག་
པོ་ལ་ཚིགས་སུ་བཅད་པ་འདི་གསུངས་སོ།།
ཆོས་ཀྱི་འཚོ་དང་འཕངས་པ་དང༌། །དགྲ་བཅོམ་རྣམས་ཀྱི་བསྟན་པ་ལ།།
གང་གིས་རབ་ཏུ་སྡང་བྱེད་པའི། །བློ་ངན་སྡིག་ལྟ་ལ་གནས་པ།།
སྨྱུག་མའི་ཤིང་བཞིན་རང་ཉིད་ནི། །གསོད་པར་བྱེད་པའི་འབྲས་བུ་འབྱིན།༎
གླེང་གཞི། སྔོན་གྲོང་ཁྱེར་མཉན་ཡོད་དུ་རྒད་མོ་ཞིག་གིས་མིང་ལ་ནག་པོ་ཞེས་བྱ་བའི་གྲྭ་གཞོན་
ཞིག་ལ་རང་གི་བུ་ལྟར་གཅེས་སྐྱོང་བྱེད་པའི་ཚེ། ཉིན་ཞིག་གློ་བུར་དུ་རང་གི་ཁྱིམ་མཚེས་ལས་
བཅོམ་ལྡན་འདས་ཀྱི་བླ་ན་མེད་པའི་ཡོན་ཏན་སྐོར་ཐོས་འཕྲལ་རྒྱལ་བྱེད་ཚལ་གྱི་དགོན་དུ་བསྐྱོད་
དེ་སངས་རྒྱས་ཀྱི་དྲུང་ནས་ཆོས་ཉན་རྒྱུ་བྱུང་ན་ཅི་མ་རུང་སྙམ། དེར་བརྟེན་ནག་པོ་ལ་རང་གི་
འདོད་པ་བཤད་པས་ཁོ་པས་དེ་ལས་ལྡོག་སྟེ་བསྐུལ། དེ་ལྟར་ལན་གསུམ་སྨྲས་ཀྱང་ནག་པོས་རྟག་
ཏུ་རྒད་མོའི་བློ་ཁ་སྒྱུར་ཐབས་བྱས། འོན་ཏེ། ཉིན་ཞིག་ནག་པོའི་གཏམ་ཡ་མེད་དུ་བཏང་ནས་རྒྱལ་
བྱེད་ཚལ་གྱི་དགོན་དུ་འགྲོ་རྒྱུ་ཐག་བཅད་དེ། རང་གི་བུ་མོ་ལ་ནག་པོར་བསོད་སྙོམས་འབུལ་རྒྱུ་
སོགས་ཀྱི་བསྙེན་བཀུར་ཞུ་རྒྱུ་མངགས་ཏེ་ཁྱིམ་ལས་ཐོན། ཚེ་དང་ལྡན་པ་ནག་པོ་རྒྱུན་གཏན་ལྟར་
བསོད་སྙོམས་ལ་བྱོན་པ་ན། རྒད་མོ་རྒྱལ་བྱེད་ཚལ་གྱི་དགོན་དུ་ཕྱིན་པ་ཤེས། དེ་ནས་ཁོ་བོའི་
སེམས་ནང༌། ཁྱིམ་བདག་རྒད་མོ་འདིས་བདག་ལ་དད་གུས་བྱེད་པ་བརླག་སྲིད་སྙམ་ཏེ། རྟབ་རྟབ་
པོར་རྒད་མོའི་རྗེས་སུ་དགོན་པར་བརྒྱུགས། དེར་རྒད་མོ་བཅོམ་ལྡན་འདས་ཀྱི་དྲུང་ནས་ཆོས་ཉན་
པ་མཐོང་བས། ཁོ་པས་བཅོམ་ལྡན་འདས་ཀྱི་གམ་དུ་བཅར་ཏེ། གུས་པ་ཆེན་པོས། བདག་ཉིད་ཆེན་
པོ་མཆོག །བུད་མེད་འདི་དབང་པོ་ཤིན་ཏུ་རྟུལ་བས། དམ་པའི་ཆོས་རྟོགས་པར་མི་ནུས། དེ་ལས་
ཁོ་མོར་སྦྱིན་པ་དང་ཚུལ་ཁྲིམས་འབའ་ཞིག་གི་སྐོར་ཆོས་བསྟན་དུ་གསོལ། ཞེས་ཞུས།
བཅོམ་ལྡན་འདས་ཀྱིས་ཚེ་དང་ལྡན་པ་ནག་པོས་ངན་སེམས་དང་བཅས་རང་འདོད་ཆེན་
པོས་དེ་ལྟར་ཟེར་བ་ལེགས་པར་མཁྱེན་པས། ནག་པོ་ལ་འདི་སྐད་ཅེས་བཀའ་བསྩལ། ཚེ་དང་
ལྡན་པ་ནག་པོ། ཁྱོད་ཤིན་ཏུ་གླེན་ཅིང་ལོག་ལྟ་ཅན་ཞིག་ལ་སོང་། ངའི་ཆོས་ལ་སྐུར་བ་འདེབས་པ་
ནི་རང་ཉིད་ཕུང་ལ་སྦྱོར་བའི་རྒྱུ་ཉིད་དུ་ཟད་དོ། །མདོར་ན། ཁྱོད་ཀྱིས་དེ་ལྟར་བྱེད་པ་ནི་རང་ཉིད་
རྒུད་པར་བྱེད་པ་ཙམ་མོ། །ཞེས་གསུངས། ཆོས་གསུངས་པའི་མཇུག་ཐོག་དེར་རྒད་མོ་དེར་རྒྱུན་
ཞུགས་ཀྱི་འབྲས་བུ་ཐོབ་བོ།
བསྟན་དོན། གླེན་ཅིང་གཏི་མུག་པ་དག་གིས་རང་རྒྱུད་ཀྱི་ལྟ་བ་ངན་པའི་དབང་གིས་དམ་
པའི་ཆོས་ལ་གེགས་བྱེད་པ་ནི། རང་ལ་གནོད་ཚབས་ཆེ་སྟེ། སྨྱུག་མའི་སྡོང་པོར་འབྲས་བུ་
བཏགས་པ་ན་རང་ལ་གནོད་པ་ལྟར་ཡིན་ནོ༎
འགྲེལ་པ། ལྟ་བ་ངན་པ་རྣམས་ནི་སྐྱོན་དང༌། མངོན་འདོད། སྤྱོད་པ་ངན་པའི་རྒྱུ་ཡིན་ཅིང༌།
དུས་ནས་དུས་སུ་སྐྱེ་བོ་དག་སྡུག་བསྔལ་གྱི་གཅོང་རོང་དུ་ལྟུང་བར་བྱེད་པས་ཡོངས་སུ་དོར་བར་
བྱའོ་ཞེས་གསུངས། ཇི་སྐད་དུ། ལྟ་བ་ངན་པ་ལས་བདག་གིས་རྟོགས་པ་ནི། དགེ་སློང་དག །ལྟ་
བ་ངན་པས་མི་དགེ་བ་མ་སྐྱེས་པ་སྐྱེས་པ་དང༌། སྐྱེས་པ་རྣམས་གོང་ནས་གོང་དུ་འཕེལ་བར་བྱེད།
དགེ་བ་མ་སྐྱེས་པ་མི་སྐྱེ། སྐྱེས་ཟིན་ཉམས་པར་བྱེད་དོ། །དེ་ཡིས་སྐྱེ་བོ་རྣམས་ཤི་བའི་འོག་ཏུ་སྡུག་
བསྔལ་བའི་གནས་དང་། ཉམ་ང་བའི་གནས། དམྱལ་བའི་གནས་སུ་འཁྲིད་པའམ་རང་གིས་བདག་
ཏུ་བཟུང་བའི་ཆོས་ཀུན་སྙིང་པོ་མེད་པ་ཙམ་དུ་གྱུར་ནས་ཡ་ང་བའི་གནས་སུ་འགྱུར་རོ།།
ལྟ་བ་ངན་པ་དག་ནམ་མངོན་དུ་འགྱུར་ཀྱང་དེ་དག་འདོད་རྔམ་དང་འབྲེལ་ཞིང༌། དེ་དག་
གིས་རྟག་ཏུ་འགྲོ་བ་སེམས་ཅན་ལ་ཤུགས་རྐྱེན་བྱས་དང་བྱེད་བཞིན་པའང་མདོ་རྒྱུད་དུ་མའི་ནང་
གསལ། ལྟ་ངན་གྱི་ནང་ནས་བདག་འཛིན་དང་རྟག་འཛིན་ལ་རྟག་མཐའ་དང་ཆད་མཐའ་ཡང་ཡོད་
དོ༑ ༑རྟག་མཐའ་ནི་བདག་གམ་རྣམ་ཤེས་ཕུང་སོགས་ལ་མ་ལྟོས་པར་རང་དབང་དུ་གནས་ཤིང༌།
ཐ་ན་ཤི་བའི་འོག་ཏུའང་རྒྱུན་མ་ཆད་པར་གནས་པ་འདོད། ཆད་མཐའ་ནི་བདག་གམ་རྣམ་ཤེས་
ཕུང་སོགས་ལས་ཐ་མི་དད་པར་ཤི་བའི་འོག་ཏུ་བདག་ཀྱང་རྒྱུན་ཆད་པར་འདོད་དོ། །བཅོམ་ལྡན་
འདས་ཀྱིས་ཤི་བའི་འོག་ཏུ་གནས་པའམ་ཆད་པའི་བདག་གང་ཡང་མ་གསུངས་པར། བདག་གམ་
སྐྱེ་བོ་ཞེས་བྱ་བ་ཀུན་རྫོབ་ཙམ་དུ་གྲུབ་ཅིང༌། དོན་དམ་པའི་ཆ་ནས་གནས་པ་དང་འཇིག་པའི་བྱ་
བྱེད་ཀྱི་རྒྱུ་བ་ཐམས་ཅད་ལྟོས་གྲུབ་ཙམ་དུ་ཟད་དོ།།
དག་དང་མ་དག་རང་གིས་སོ།།
༡༢ (༩) ནག་པོ་ཆུང་བའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཁྱིམ་པ་རྗེས་འཇུག་
ནག་པོ་ཆུང་བ་ལ་ཚིགས་སུ་བཅད་པ་འདི་གསུངས་སོ།།
སྡིག་པ་བྱེད་པ་རང་ཉིད་དེ། །རང་ཉིད་ཁོ་ནས་ཉོན་མོངས་བྱས།།
སྡིག་ལས་སྡིག་པ་རང་ཉིད་དེ། །རང་ཉིད་ཁོ་ནས་རྣམ་པར་དག །
དག་དང་མ་དག་རང་ཉིད་དེ། །གཞན་གྱིས་གཞན་ནི་དག་མི་བྱེད།།
གླེང་གཞི། ཁྱིམ་པ་རྗེས་འཇུག་ནག་པོ་ཆུང་བས་སྨྱུང་གནས་ཀྱི་སྡོམ་པ་བསྲུངས་ཏེ་མཚན་གཅིག་
རྒྱལ་བྱེད་ཚལ་གྱི་དགོན་དུ་བསྡད་ནས་མཚན་གང་དམ་པའི་ཆོས་ཉན། ཕྱི་ཉིན་སྔ་པོ་དགོན་པའི་ཉེ་
འགྲམ་གྱི་རྫིང་བུ་ཞིག་གི་ནང་ཁྲུས་བྱེད་པའི་སྐབས་རྐུན་མ་འགས་ཅ་དངོས་ཐུམ་སྒྲིལ་ཞིག་ཁོ་པའི་
འཁྲིས་སུ་གཡུགས་ནས་བྲོས། དོ་བདག་དེར་སླེབས་ཏེ་ནག་པོ་ཆུང་བའི་འགྲམ་ནས་བོར་བརླག་
སོང་བའི་ཐུམ་སྒྲིལ་མཐོང་བ་དང༌། ནག་པོ་ཆུང་བ་རྐུན་མར་བརྩིས་ཏེ་ཉེས་རྡུང་བཏང༌། སྟབས་
ལེགས་པ་ཞིག་ལ་གཡོག་མོ་འགའ་དེའི་ཚེ་ཆུ་ལེན་དུ་འོངས་བས་མཐོང་སྟེ། ཁོ་པ་རྐུན་མ་མ་རེད་
ཅེས་དག་སྐྱེལ་བྱས་པས་སྲོག་ལས་ཐར།
ཚུལ་དེ་སངས་རྒྱས་ཀྱི་སྙན་དུ་གསོལ་བ་དང༌། ནག་པོ་ཆུང་བ་ལ། གཡོག་མོ་དེ་དག་གིས་
ཁྱོད་རྐུན་མ་མ་རེད་ཅེས་དག་སྐྱེལ་བྱས་པ་ཙམ་གྱིས་མིན་པར། ཁྱོད་ཀྱིས་མ་བྱིན་ལེན་པའི་ཉེས་
ཕ་མ་བསགས་པས་སྐྱོན་མེད་པའི་དབང་གིས་ཀྱང་ཁྱོད་ལ་ཆད་པ་མ་བྱུང་ངོ༌། །གང་དག་སྡིག་
པའི་ལས་བྱེད་པོ་རྣམས་དམྱལ་བར་སྐྱེ་བར་འགྱུར་བ་དང༌། དགེ་བའི་ལས་བྱེད་པོ་རྣམས་ལ་ལ་ལྷ་
ཡུལ་དུ་སྐྱེ་བར་འགྱུར་ཞིང༌། ལ་ལར་ཐར་པ་འཐོབ་པར་འགྱུར་རོ། །ཞེས་གསུངས། དེ་ལྟར་ཆོས་
གསུངས་པའི་རྗེས་ནག་པོ་ཆུང་བ་ལ་རྒྱུན་ཞུགས་ཀྱི་འབྲས་བུ་ཐོབ་བོ།།
བསྟན་དོན། སྡིག་པ་བྱས་པ་དང་རང་རྒྱུད་དྲི་བ་སྦགས་པ་གཉིས་ཀ་རང་གིས་བྱས་ཤིང༌།
ཅི་སྟེ་སྡིག་པའམ་མི་དགེ་བའི་ལས་མ་བསགས་ན། མ་བསགས་པ་དེ་ཉིད་དག་པའོ། །རང་རྒྱུད་
དག་པར་བྱེད་པའང་རང་གིས་བྱ་དགོས་ཏེ། གཞན་གྱིས་དེ་ལྟར་བྱེད་མི་ནུས་སོ། །མདོར་ན། དག་
པ་དང་མ་དག་པ་གཉིས་ལ་རང་ཉིད་ལ་རག་ལས་སོ།།
འགྲེལ་པ། རང་རྒྱུད་ཀྱི་ཉོན་མོངས་པའི་དྲི་མ་རང་ཉིད་ཀྱིས་དག་པར་བྱེད་དགོས་པ་ལ
གཞན་ཏེ་བླ་མ་དང་དགེ་རྒན་སོགས་ཀྱིས་མི་ནུས་ཤིང་། ཐུབ་པ་སངས་རྒྱས་ཀྱི་ཆོས་ནང་དྲི་མ་
སྦྱོང་བའི་ཐབས་དེ་ལ་རྣམ་དག་ཅེས་གསུངས་སོ༎
རྣམ་པར་དག་པར་བྱ་རྒྱུའི་ཡུལ་ལ་བདུན་ཏེ། དང་པོ། ཚུལ་ཁྲིམས་སྦྱོང་བ། གཉིས་པ།
སེམས་སྦྱོང་བ། གསུམ་པ། ལྟ་བ་སྦྱོང་བ། བཞི་པ། ཐེ་ཚོམ་སྦྱོང་བ། ལྔ་པ། རིག་པ་དང་ལམ་དང་
ལམ་མ་ཡིན་པ་ཤེས་པའི་རྟོགས་པ་སྦྱོང་བ། དྲུག་པ། རིག་པ་དང་ལམ་གོང་ནས་གོང་དུ་འགྲོ་བ་
ཤེས་པའི་རྟོགས་པ་སྦྱོང་བ། བདུན་པ། རིག་པ་དང་དམིགས་རྣམ་སྦྱོང་བ། དེ་དག་གི་དམིགས་
ཡུལ་ནི་ཐར་པ་འཐོབ་རྒྱུའོ༎
རང་དོན་ཞོར་ལ་སྒྲུབས།
༡༢ (༡༠) ཚེ་དང་ལྡན་པ་རང་དོན་གྱི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཚེ་དང་ལྡན་པ་རང་
དོན་ལ་ཚིགས་སུ་བཅད་པ་འདི་གསུངས་སོ།།
གཞན་དོན་མང་པོའི་སླད་དུ་ཡང༌། །རང་གི་དོན་ནི་བཏང་མི་བྱ།།
རང་དོན་མངོན་པར་ཤེས་པ་ཡིས། །དམ་པའི་དོན་ནི་ལྷུར་བླངས་བྱ།།
གླེང་གཞི། སངས་རྒྱས་བཅོམ་ལྡན་འདས་ཀྱིས་ཟླ་བ་བཞིའི་ནང་ཚུན་གང་ཉིད་མྱ་ངན་ལས་འདའ་
བར་འགྱུར། ཞེས་བཀའ་བསྩལ་པས། གྲྭ་པ་དབང་རྟུལ་མང་པོ་དངངས་འཚབ་ལངས་ནས་ཅི་བྱ་
གཏོལ་མེད་དུ་གྱུར་ཏེ། སངས་རྒྱས་ཀྱི་དྲུང་དུ་ཁ་མ་བྲལ་བར་བསྡད། འོན་ཏེ་ཚེ་དང་ལྡན་པ་རང་
དོན་གྱིས་སངས་རྒྱས་ཀྱི་དྲུང་དུ་མ་བཅར་བར། སངས་རྒྱས་སྐུ་འཚོ་བཞུགས་སྐབས་དགྲ་བཅོམ་
པའི་གོ་འཕང་འཐོབ་པ་ཅིས་ཀྱང་བྱའོ་སྙམ་སྟེ། བློ་རྩེ་གཅིག་སྒྲིམ་གྱིས་སྒོམ་སྒྲུབ་ལ་གཞོལ། གྲྭ་
པ་གཞན་གྱིས་དེ་མཐོང་བ་དང་རང་དོན་སངས་རྒྱས་ཀྱི་གམ་དུ་ཁྲིད་དེ། སློབ་དཔོན་མཆོག །གྲྭ་
པ་འདིར་སློབ་དཔོན་ཁྱེད་ལ་གུས་བརྩེ་དང་དད་པ་ཡོད་བཟོ་མི་འདུག །ཁོ་པས་རང་དོན་འབའ་
ཞིག་དོན་དུ་གཉེར་བཞིན་གདའ། ཞེས་སྙན་དུ་གསོལ། དེ་ལ་བཅོམ་ལྡན་འདས་ཀྱིས། དགེ་འདུན་
དག །རང་དོན་གྱིས་སངས་རྒྱས་མྱ་ངན་ལས་མ་འདས་གོང་དགྲ་བཅོམ་པའི་གོ་འཕང་འཐོབ་ཕྱིར་
བརྩོན་འགྲུས་རྩོམ་པས་ན། སངས་རྒྱས་ཀྱི་དྲུང་དུ་མ་བཅར་བའི་རྒྱུ་མཚན་དེའོ། །ཞེས་བཀའ་
བསྩལ་ཏོ།
ཡང་བཅོམ་ལྡན་འདས་ཀྱིས་འདི་སྐད་ཅེས་གསུངས། དགེ་འདུན་དག །གང་དག་སུས་ང་ལ་
གུས་བརྩི་དང་དད་པ་བྱེད་པོ་ཚོས་ཅིས་ཀྱང་རང་དོན་ལྟར་བྱོས་ཤིག་ཅེས་དང༌། ངའི་དྲུང་དུ་ཡོང་
ནས་མེ་ཏོག་དང༌། དྲི་བཟང༌། བདུག་སྤོས་ཕུལ་བས་ང་ལ་མཆོད་པ་མི་འགྱུར། ཅི་སྟེ་ཁྱེད་ཅག་
གིས་ང་ལ་མཆོད་པ་འབུལ་འདོད་ན། ངས་བཤད་པའི་ཆོས་ཀྱི་དོན་ཚུལ་བཞིན་དུ་ཉམས་སུ་ལོངས་
ཤིག །ཅེས་གདམས་པས་ཚེ་དང་ལྡན་པ་རང་དོན་ལ་དགྲ་བཅོམ་པའི་གོ་འཕང་ཐོབ་བོ།།
བསྟན་དོན། གཞན་སེམས་ཅན་གྱི་དོན་མང་པོ་སྒྲུབ་པའི་ཚེ། རང་གི་སེམས་དོན་གྱི་བསྒྲུབ་
བྱར་རྩིས་མེད་དམ་སྣང་མེད་སྐྱུར་འཇོག་བྱས་ན་མི་ལེགས། རང་གི་སེམས་དོན་གྱི་བསྒྲུབ་བྱ་མི་
བརྗེད་པའི་ཐོག་ནས་རིམ་གྱིས་དམིགས་ཡུལ་རྒྱ་ཆེ་རུ་གཏོང་དགོས་པ་ཡིན།
འགྲེལ་པ། ཚིགས་སུ་བཅད་པ་འདིས་རང་གཅེས་འཛིན་དང་བྲལ་ནས་གཞན་དོན་ལྷུར་ལེན་
དགོས་པའི་དོན་མ་རེད་ཅེས་གོ་དོན་ལོག་པར་འཛིན་པར་མི་བྱའོ། །དེ་ཅིའི་ཕྱིར་ཞེ་ན། རང་གཅེས་
འཛིན་མེད་པར་གཞན་དོན་སྒྲུབ་པ་ལ་སངས་རྒྱས་ཀྱིས་ལེགས་པར་བསྔགས་སོ། །འདིར་གཞན་
དོན་ཅེས་པས་མཐར་ཐུག་གི་བསྒྲུབ་བྱ་སྟེ་ཐར་པ་བསྟན།
ཐར་པ་ཞེས་གང་རེད། མ་བཅོས་པ་དང་སྤྲོས་མེད་ཀྱི་དྲི་བ་འདིར་ལན་འདེབས་ཀྱི་ཚུལ་དུ་
ད་བར་མི་རྣམས་ཀྱིས་དཔེ་དེབ་ཧ་ཅང་མང་པོ་བརྩམས་ཏེ། ལན་ཐེབས་རྒྱུའི་ཚབ་ཏུ་མགོ་རྙོག་ཏུ་
བཏང་ཡོད། རྒྱུ་མཚན་ལྡན་པའི་ལན་འཚམ་ཤོས་ཤིག་ནི། ཐར་པ་ཞེས་པ་ཐ་སྙད་ཀྱི་ཐོག་ནས་ཇི་
མ་ཇི་བཞིན་བརྗོད་དུ་མི་རུང༌། འགྲོ་བ་མིའི་སྐད་ཡིག་གིས་དོན་དམ་པའི་གནས་ལུགས་ཏེ་ཐར་
པའི་གོ་དོན་ཇི་ལྟ་བ་བཞིན་དུ་འགྲེལ་མི་ཐུབ། དེ་ཅིའི་ཕྱིར་ཞེ་ན། སྐད་ཡིག་ནི་དབང་པོའི་ཤེས་པ་
དང་ཡིད་ཀྱི་ཤེས་པ་གཉིས་ཀྱི་སྤྱོད་ཡུལ་དུ་གྱུར་པའི་ཆོས་ཙམ་ཕན་ཚུན་བརྡ་སྤྲོད་ཕྱིར་གསར་དུ་
བཟོས་པ་ཞིག་ཡིན་པས། འཇིག་རྟེན་ལས་འདས་པའི་དོན་དམ་པའི་གནས་ལུགས་ཐར་པ་ཉམས་
སུ་མྱོང་བ་ནི་རགས་པའི་ཡུལ་དེ་དག་གི་སྡེར་མ་གཏོགས་སོ། །དེས་ན་མྱོང་བ་དེ་ཇི་བཞིན་འགྲེལ་
བའི་ཐ་སྙད་མེད་དོ། །དེ་ཇི་ལྟར་ཞེ་ན། ཉ་ལ་སྐམ་སའི་རང་བཞིན་འགྲེལ་བཤད་བྱ་རྒྱུའི་ཐ་སྙད་
མེད་པ་བཞིན་ནོ། །ཉིན་ཞིག་རུས་སྦལ་གྱིས་རང་གི་གྲོགས་པོ་ཉ་ལ། ངས་སྐམ་སའི་ཐོག་གོམ་
འགྲོས་བྱས་ཏེ་ད་ལྟ་མཚོ་ནང་དུ་ཕྱིར་ལོག་མ་ཐག་ཡིན། ཅེས་སྨྲས་པར། ཉ་ན་རེ། ཨ་ལས། ཆུ་
རྐྱལ་བརྒྱབ་པས། ཞེས་དྲིས། རུས་སྦལ་གྱིས་སྐམ་ས་ནི་ས་གཟུགས་ཡིན་པས་དེའི་སྟེང་གོམ་པ་
རྒྱག་པ་ལས་རྐྱལ་རྒྱག་མི་ཐུབ། ཅེས་འགྲེལ་བཤད་རྒྱག་ཐབས་བྱས། འོན་ཏེ་ཉ་ཡིས། དེ་འདྲ་ཡོང་
མི་སྲིད། སྐམ་ས་ཞེས་པ་མཚོ་འདི་ལྟར་གཤེར་གཟུགས་ཅན་དང༌། རླབས་ཡོད་པ། མཆོངས་ནས་
རྐྱལ་རྒྱག་ས་ཡོད་རྒྱུ་རེད། ཅེས་ཨུ་ཚུགས་ཀྱིས་སྨྲས་སོ།།
དེས་ན་འདིར་པ་ལི་གཞུང་མ་ཕྱིའི་ནང་གསལ་བའི་ཐར་པ་ཞེས་པའི་མཚན་ཉིད་དང་སྒྲ་
བཤད་འགའ་ལ་བསམས་ན། ཐར་པ་ཞེས་པ་ནི། འདོད་པ་ཡོངས་སུ་སྤངས་པའམ། ཡོངས་སུ་
བཏང་བ། ཡོངས་སུ་དོར་བ། དེ་ལས་གཏན་དུ་ཐར་པ། དེ་དང་གཏན་དུ་བྲལ་བ་ལའོ། །ཡང་ན་
འདུས་བྱས་ཀྱི་ཆོས་ཐམས་ཅད་རབ་ཏུ་ཞི་བ་དང་། དྲི་མ་མཐའ་དག་སྤངས་པ། འདོད་པ་སྤངས་
པ་དང་། དེ་ལས་བྲལ་པ་ལའོ། །དགེ་སློང་དག །དོན་དམ་པ་ཞེས་པ་གང་ལགས་སམ། དགེ་སློང་
དག །དེ་ནི་འདོད་ཆགས་དང་། ཞེ་སྡང༌། གཏི་མུག་སྤངས་པ་ལའོ། །དགེ་སློང་དག །དེ་ལ་དོན་དམ་
པའམ་ཐར་པ་ཞེས་བྱའོ། །ཞེས་དང༌། ཐར་པའམ་མྱང་འདས་ཞེས་པ་སྲེད་པ་སྤངས་པའི་འབྲས་
བུར་སྙམ་པ་ནི་འཁྲུལ་བ་ལས་འབྲས་བུ་མ་ཡིན་ནོ། །ཅི་སྟེ་འབྲས་བུར་འདོད་ན། རྒྱུ་རྐྱེན་ལ་བརྟེན་
པར་གྱུར་པས། འདུས་བྱས་སུ་ཐལ་ལོ།།
བདག་གི་སྡེ་ཚན་ཏེ། ལེའུ་བཅུ་གཉིས་པའོ།།།།

ལེའུ་བཅུ་གསུམ་པ།

འཇིག་རྟེན་གྱི་སྡེ་ཚན།
འཇིག་པའི་རྟེན་ནི་སྒྲུབ་མི་བྱ།
༡༣(༡) གྲྭ་པ་ན་གཞོན་ཞིག་གི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། གྲྭ་པ་ན་གཞོན་ཞིག་
ལ་ཚིགས་སུ་བཅད་པ་འདི་གསུངས་སོ།།
དམན་པའི་ཆོས་ནི་བསྟེན་མི་བྱ། །བག་མེད་པར་ནི་གནས་མི་བྱ།།
ལོག་པའི་ལྟ་བ་བསྟེན་མི་བྱ། །འཇིག་རྟེན་འཕེལ་བར་མི་འགྱུར་བྱ།།
གླེང་གཞི། སྔོན་གྲྭ་པ་ན་གཞོན་ཞིག་བསླབ་པ་བགྲེས་པའི་དགེ་སློང་ཞིག་དང་ལྷན་དུ་ཁྱིམ་བདག་
ས་ག་མའི་ཁྱིམ་དུ་བསྐྱོད་དེ། བསོད་སྙོམས་སུ་ཕྱེ་ཐུག་བཞེས་པའི་རྗེས་གྲྭ་གཞོན་དེ་ས་ག་མའི་
ཁྱིམ་དུ་བཞག་སྟེ། དགེ་སློང་རང་ཉིད་གནས་གཞན་དུ་གཤེགས། དེའི་ཚེ་ས་ག་མའི་ཚ་མོས་དགེ་
འདུན་རྣམས་ཀྱི་ཆེད་དུ་འཐུང་ཆུ་འཚག་གིན་པ་ན། ཆུའི་ནང་ནས་རང་གི་བྱད་བཞིན་གསལ་ལེར་
ཤར་བ་མཐོང་བས་འཛུམ་དམུལ་ཙམ་བྱས། ཚུལ་དེ་གྲྭ་གཞོན་གྱིས་མཐོང་སྟེ། ཁོ་པས་ཀྱང་འཛུམ་
དམུལ་ཙམ་བྱསཔ་པས། གྲྭ་གཞོན་དེས་རང་ཉིད་ལ་བལྟས་ནས་འཛུམ་དམུལ་བ་ཚ་མོས་མཐོང་
འཕྲལ་སྤྲོ་ལངས་ནས་སྐད་འཕང་མཐོན་པོས། མགོ་རིལ་ཁྱོད་ཀྱིས་ང་ལ་བལྟས་ནས་དགོད་དོན་
ཅི་ཟེར་བས། གྲྭ་གཞོན་ན་རེ། ཁྱོད་ཀྱང་མགོ་རིལ་ལོ། །ཁྱོད་ཀྱི་ཕ་མ་གཉིས་ཀྱང་མགོ་རིལ་ལོ། །
ཞེས་ལན་བཏབ་པས་ཁོང་གཉིས་ཁ་རྩོད་ཤོར་བ་དང༌། ཚ་མོས་ངུ་གིན་རྨོ་མོའི་དྲུང་དུ་བསྐྱོད།
ཁྱིམ་བདག་ས་ག་མས་གྲྭ་གཞོན་གྱི་འཁྲིས་སུ་འོངས་ནས། བདག་གི་ཚ་མོར་ཁོང་ཁྲོ་མ་གནང་
བར་བཟོད་པར་མཛོད་ཅེས་དང༌། འོན་ཏེ་གྲྭ་པ་ཡིན་ཕྱིན་མགོ་སྐྲ་གཞར་དགོས་པས། མགོ་རིལ་
ལ་སོང་། བུ་མོ་ཆུང་ཆུང་འདིས་སྨྲས་པ་ཅུང་བདེན་ནོ། །ཞེས་བཤད། དེ་ལ་གྲྭ་གཞོན་གྱིས་སྨྲས་པ།
ཁྱོད་བདེན་ནོ། །འོན་ཀྱང་རྒྱུ་མཚན་དེའི་ཕྱིར་ཁོ་མོས་བདག་ལ་དམའ་འབེབས་བྱེད་དོན་ཅི་ཟེར།
དེའི་ཚེ་བསླབ་པ་བགྲེས་པའི་དགེ་སློང་དེ་ཕྱིར་ལོག །འོན་ཏེ་དགེ་སློང་དང་ས་ག་མ་གཉིས་ཀས་གྲྭ་
གཞོན་དང་ཚ་མོའི་ཁ་རྩོད་ཞི་འཇགས་སུ་གཏོང་མ་ཐུབ།
མི་རིང་བར་བཅོམ་ལྡན་འདས་དེར་བྱོན་ནས་འཁྲུག་རྩོད་བྱེད་པ་གཟིགས་པ་དང༌། གྲྭ་
གཞོན་དེར་རྒྱུན་དུ་ཞུགས་པའི་གོ་འཕང་འཐོབ་པའི་དུས་ལ་བབས་པ་མཁྱེན། དེ་ནས་གྲྭ་གཞོན་གྱི་
བློ་སྣ་བཅོམ་ལྡན་འདས་ཀྱི་གསུང་ལ་གཏོད་ཕྱིར། ཁོ་པའི་ཕྱོགས་བཟུང་སྟེ་ཁྱིམ་བདག་ས་ག་མ་
ལ་བཀའ་བསྩལ་པ། ཁྱིམ་བདག་ཁྱོད་ཀྱི་ཚ་མོས་ངའི་རིགས་ཀྱི་བུ་ལ་མགོ་རིལ་ཞེས་བོས་པ་མི་
རིགས་ཏེ། རིགས་ཀྱི་བུས་ངའི་རྗེས་སུ་འཇུག་ཕྱིར་སྐྲ་ལོ་བཅད་དོ། །དེ་ཐོས་མ་ཐག་གྲྭ་གཞོན་གྱིས་
པུས་མོའི་ལྷ་ང་ས་ལ་བཙུགས་ཏེ་བཅོམ་ལྡན་འདས་ལ་གུས་ཕྱག་བཙལ་རྗེས། སློབ་དཔོན་མཆོག །
ཁྱེད་ཉིད་ཀྱིས་བདག་ཐུགས་སུ་ཚུད་པ་ལས་བདག་གི་བླ་མ་དང་སྦྱིན་བདག་སོགས་ཀྱིས་མི་ཤེས་
སོ༑ ༑ཞེས་ཞུས། དེ་ནས་སངས་རྒྱས་ཀྱིས་ད་གཟོད་གྲྭ་གཞོན་འདི་ཉིད་གོ་ཤེས་ཅན་ཞིག་ཏུ་གྱུར་པ་
མཁྱེན་ནས་འདི་ལྟར་གདམས། ཁྱོད་ཀྱིས་དབང་པོའི་བདེ་བར་ཆགས་ཏེ་ཟོལ་གྱིས་འཛུམ་བསྟན་པ་
ནི་རུང་བ་མིན་ཅིང་། མི་དགེ་བའི་བློའོ། །ཞེས་གསུངས་མ་ཐག་གྲྭ་གཞོན་ལ་རྒྱུན་དུ་ཞུགས་པའི་གོ་
འཕང་ཐོབ་བོ༎
བསྟན་དོན། རང་གིས་ཀུན་སྤྱོད་ཉམས་དམས་སུ་གཏོང་བ་དང་དམན་པའི་བསམ་པ་སྐྱེ་བའི་
རྒྱུར་གྱུར་པའི་ལམ་དུ་འཇུག་མི་ཉན། སྒྱིད་ལུག་པའི་དབང་དུ་འགྲོ་བ་དང༌། ལོག་ལྟ་ཅན་གྱི་སྐྱེ་བོ་
དང་འགྲོག་མི་ཉན་ནོ།།
འགྲེལ་པ། ལྟ་བ་ངན་པ་དམ་དུ་འཛིན་མི་ཉན་ཏེ། དེ་དག་ནི་དམ་པའི་ཆོས་ལ་ཕྱིན་ཅི་ལོག་ཏུ་
ཞུགས་པའི་ལྟ་བའོ། །གང་དག་ལྟ་བ་ལོག་པ་འཛིན་པ་དག་ནི་ལམ་ལོག་པར་ཞུགས་པ་ཞེས་བྱའོ། །
ལོག་པའི་ལམ་ལ་བརྒྱད་དེ། ༡)ལོག་ལྟ། ༢)རྟོག་པ་ལོག་པ། ༣) ངག་ལོག་པ། ༤) ལུས་ཀྱི་སྤྱོད་
པ་ལོག་པ། ༥)འཚོ་བ་ལོག་པ། ༦)རྩོལ་བ་ལོག་པ། ༧) དྲན་པ་ལོག་པ། ༨)ཏིང་ངེ་འཛིན་ལོག་པ་
བཅས་སོ། །འཕགས་ལམ་ཡན་ལག་བརྒྱད་ལྟར། འདིར་ཡང་བརྒྱད་པོ་འདི་དག་འདུ་བྱེད་ཀྱི་ཕུང་
པོའི་ནང་བསྡུ་ཞིང༌། གཉིས་པ་དང༌། དྲུག་པ། བདུན་པ། བརྒྱད་པ་རྣམས་ལས་ཀྱི་ཐོག་ནས་མི་དགེ་
བའི་སེམས་དང་ཁ་བྲལ་ཐབས་མེད་པར་གནས།
སངས་རྒྱས་ཀྱི་ཆོས་ལ་ལོག་ལྟ་ཅན་གྱི་ཆོས་ལུགས་ཀྱི་སློབ་དཔོན་ལས་ཡོངས་གྲགས་སུ་
དྲུག་ཡོད་ཅིང༌། དེ་དག་གི་མིང་དང་ལྟ་གྲུབ་ནི། ༡) ཀུན་ཏུ་རྒྱུ་པཱུརྞ ཀསྶཔ།(Purana Kas-
sapa) རྒྱུ་འབྲས་ལ་སྐུར་བ་འདེབས་པའི་ཆོས། ༢) དྲང་སྲོང་ཨཇིཏ ཀཱེསཀམྦལ།(Ajitha Kes-
akambala) སྐྱེ་བ་ཕྱི་མ་ཁས་མི་ལེན་པའི་རྒྱང་འཕེན་པའི་ཆོས། ༣) དྲང་སྲོང་པཀུད ཀཙྩིཡན།
(Pakuda Kaccayana)རྟག་པར་སྨྲ་བའི་ཆོས། ༤) དྲང་སྲོང་མཀྑལཱི གཱོསཱལ། (Makkhali
Gosala) སྔོན་ལས་སྨྲ་བའི་ཆོས། ༥) དྲང་སྲོང་སངཇཡ བེལླཏྠིཔུཏྟ།(Sanjaya Bellat-
thiputta) ལྷ་དང་སྐྱེ་བ་ཕྱི་མ་སོགས་ཡོད་མེད་ཀྱི་མཐའ་མི་འཛིན་པའི་ལྟ་བ། ༦) དྲང་སྲོང་ནིགནྠ
ནཱཐཔུ་ཏྟ(Nigantha nathaputta)དཀའ་ཐུབ་ཀྱི་སྒོ་ནས་སྔོན་བསགས་པའི་ལས་
ཟད་པར་བྱེད་པའི་གཅེར་བུ་པའི་ཆོས་བཅས་སོ། །དྲུག་པོ་དག་ལས་དང་པོ་དང༌། གཉིས་པ།
གསུམ་པ། ལྔ་པ་བཅས་ཀྱི་ལུགས་ནི་སྒོམ་སྒྲུབ་ཀྱི་མི་ཚེའི་འབྲས་བུ་ཞེས་པའི་མདོའི་ནང་གསལ་
བ་དང༌། དེ་མིན་གཉིས་ཀྱི་སྐོར་ནི་གཅེར་བུ་པ་དང་ནང་པའི་བསྟན་བཅོས་ཁག་ནང་གསལ། སློབ་
དཔོན་དྲུག་པོ་དག་གི་ཆོས་རྣམས་སྡེ་ཚན་གཉིས་ཏེ། ༡) བདག་དང་སྐྱེ་བ་ཕྱི་མ་ཡོད་པར་འདོད་པ་
དང༌། ༢) དེ་གཉིས་མེད་པར་འདོད་པའོ༎
བཟང་སྤྱོད་ལྡན་པས་ཆོས་བཞིན་སྤྱོད། །འདི་ཕྱི་གཉིས་ཀར་
བདེ་ཞིང་སྐྱིད།
༡༣ (༢) ཡབ་རྒྱལ་པོ་ཟས་གཙང་མའི་སྒྲུང་།
སངས་རྒྱས་བཅོམ་ལྡན་འདས་ནྱ་གྲོ་དྷའི་ཀུན་དགའ་ར་བ་ན་བཞུགས་པའི་ཚེ། གང་གི་ཡབ་རྒྱས་
པོ་ཟས་གཙང་མ་ལ་ཚིགས་སུ་བཅད་པ་འདི་གཉིས་གསུངས་སོ།།
བག་མེད་མི་བྱ་ལྡང་བར་བྱ། །ཆོས་ཀྱི་སྤྱོད་པ་བཟང་པོ་སྤྱད།།
འཇིག་རྟེན་འདི་དང་གཞན་དུ་ཡང༌། ཆོས་ལ་སྤྱོད་པ་བདེ་བར་གཟིམ།།
ཆོས་ཀྱི་སྤྱོད་པ་བཟང་པོ་སྤྱད། །ཉེས་པར་སྤྱོད་པ་དེ་མི་སྤྱད།
འཇིག་རྟེན་འདི་དང་གཞན་དུ་ཡང༌། །ཆོས་ལ་སྤྱོད་པ་བདེ་བར་གཟིམ།
གླེང་གཞི། སྔོན་སྐབས་ཤིག་ལ་སངས་རྒྱས་བཅོམ་ལྡན་འདས་ཀྱིས་གྲོང་ཁྱེར་སེར་སྐྱའི་གནས་
སུ་ཐེངས་དང་པོ་ཕེབས་ཏེ། དེར་འབྱོར་བ་དང༌། གང་གི་གཉེན་ཉེ་རྣམས་ཀྱིས་ཕེབས་བསུ་ཞུ་བར་
བཅར། དེའི་ཚེ་གཉེན་ཉེ་རྣམས་ཀྱི་སེམས་དཔངས་ཤིན་ཏུ་མཐོ་བ་གཟིགས་ནས་མགོ་གནོན་ཕྱིར་
གང་གི་འཇིག་རྟེན་ལས་འདས་པའི་སྟོབས་ལས་བར་སྣང་ཁྲོད་དུ་དགོན་པ་ཞིག་གི་ནང་ཆོས་གསུང་
བཞིན་ཡར་མར་ཕེབས་པ་སྤྲུལ། ཡབ་རྒྱལ་པོ་ཟས་གཙང་མ་གཙོས་སྐུ་མཆེད་རྣམས་ཀྱིས་དེ་མཇལ་
བའི་མོད་ལ་སེམས་ནང་དད་པའི་སྤུ་ལོང་རབ་ཏུ་རྒྱས་ཏེ་གུས་འདུད་ཞུས། གཉེན་ཉེ་འཛོམས་པའི་
གནས་དེར་དེ་མ་ཐག་སྦྲང་ཆར་བབས་པས་མི་རྣམས་ཀྱི་ཁྲོད་དུ་གླེང་སློང་མང་པོ་བྱས་སོ། །དེའི་
ཕྱིར་བཅོམ་ལྡན་འདས་ཀྱི་ཞལ་ནས། དགེ་སློང་དག །ངའི་གཉེན་ཉེ་འཛོམས་པའི་ཚེ་སྦྲང་ཆར་
བབས་པ་ད་ཐེངས་དང་པོ་མིན་ཞིང་། སྔོན་གྱི་སྐྱེ་བར་ཡང་འདི་ལྟར་བྱུང་ངོ༌།།ཞེས་བཀའ་བསྩལ་ཏེ།
ཝེ་སན་ཏ་རའི་(Vessantara Jataka)སྐྱེས་རབས་གསུངས་སོ།།
ཆོས་ཉན་པའི་རྗེས་གཉེན་ཉེ་སུ་གཅིག་གིས་ཀྱང་བཅོམ་ལྡན་འདས་གདན་མ་དྲངས་པར་
རང་རང་སོ་སོའི་གནས་སུ་ལོག །དེ་བཞིན་ཡབ་རྒྱལ་པོའི་སེམས་ནང༌། ངའི་བུ་འདི་ཁྱིམ་དུ་ལོག་
མ་ཡོང་ན། གང་དུ་འགྲོ་འཆར་ཡོད་དམ་ཞེས་བརྗོད་དེ། གདན་མ་དྲངས་པར་ཁྱིམ་དུ་ལོག །ཕོ་
བྲང་དུ་འབྱོར་རྗེས་དགེ་འདུན་སྟོང་ཕྲག་ཉི་ཤུར་གདན་ཆས་དང་འབྲས་ཐུག་ལ་སོགས་པའི་ཟས་གྲ་
སྒྲིག་གྱིས་ཞེས་བཀའ་བཏང༌། ཕྱི་ཉིན་དེར་བཅོམ་ལྡན་འདས་གྲོང་ཁྱེར་ནང་བསོད་སྙོམས་ལ་བྱོན་
པ་ན། གང་གི་ཐུགས་ལ་འདས་པའི་སངས་རྒྱས་རྣམས་ཀྱིས་རང་རང་གི་ཡབ་ཀྱི་གྲོང་དུ་བསོད་
སྙོམས་ལ་གཤེགས་པའི་ཚེ། རང་གི་གཉེན་ཉེའི་ཁྱིམ་དུ་ཤར་རེར་ཕེབས་སམ། ཡང་ན་རྒྱུན་གཏན་
ལྟར་ཁྱིམ་ནས་ཁྱིམ་བརྒྱུད་དེ་ཕེབས་སམ་ཞེས་ཡེ་ཤེས་ཀྱིས་བརྟགས་པས་ཁྱིམ་ནས་ཁྱིམ་བརྒྱུད་
ཕེབས་པར་མཁྱེན། དེས་ན་བཅོམ་ལྡན་འདས་ཀྱིས་ཀྱང་ཁྱིམ་ནས་ཁྱིམ་བརྒྱུད་དེ་བསོད་སྙོམས་ལ་
ཕེབས་སོ། །དེ་ལྟར་ཕེབས་པའི་ཚུལ་ཡབ་རྒྱས་པོ་ཟས་གཙང་མའི་སྙན་དུ་འཁྱོལ་བས། རྒྱལ་པོས་
སྟོད་གོས་གྱོན་གྱིན་གྱོན་གྱིན་རྟབ་རྟབ་པོར་ཕོ་བྲང་ནས་ཕྱིར་བརྒྱུགས་ཏེ། བཅོམ་ལྡན་འདས་ཀྱི་སྐུ་
ལ་ཕྱག་བཙལ་རྗེས། བུ། ཁྱོད་ཀྱིས་བདག་ངོ་ཚ་རུ་འཇུག་དོན་ཅི་ཡིན་ནམ། བུ་ཁྱོད་ཀྱིས་ཁྱིམ་ནས་
ཁྱིམ་བརྒྱུད་དེ་བསོད་སྙོམས་སློང་བ་མཐོང་བ་ན་བདག་ངོ་ཚ་ཁ་སྐྱེངས་ཀྱི་གནས་སུ་གྱར་རོ། །
ཞེས་དང༌། གྲོང་ཁྱེར་འདིའི་ནང་ཁྱོད་ཀྱིས་གསེར་གྱི་ཤིང་རྟ་འཁོར་ལོའི་ནང་ཕེབས་མྱོང་ཡོད་ཅིང༌།
ད་ཆ་ཁྱིམ་ནས་ཁྱིམ་བརྒྱུད་དེ་བསོད་སྙོམས་ལ་ཕེབས་ན་ཤིན་ཏུ་མི་འཚམ་པས། བུ་ཁྱོད་ཀྱིས་
བདག་ངོ་ཚ་རུ་འཇུག་དོན་ཅི་ཞེས་སྨྲས་སོ། །དེ་ལ་བཅོམ་ལྡན་འདས་ཀྱིས། ཀྱེ་རྒྱལ་པོ་ཆེན་པོ།
བདག་རང་ཉིད་ཀྱི་སྲོལ་རྒྱུན་གྱི་ཕྱག་སྲོལ་རྒྱུད་འཛིན་བྱེད་པ་ལས་ཁྱེད་ངོ་ཚ་རུ་འཇུག་གི་མེད་
ཅེས་གསུངས། འོན་ཏེ་བརྩེ་བའི་བུ། ཁྱིམ་ནས་ཁྱིམ་བརྒྱུད་དེ་བསོད་སྙོམས་བསླངས་ནས་འཚོ་བ་
དེ་བདག་གི་སྲོལ་རྒྱུན་གྱི་ཕྱག་སྲོལ་རེད་དམ། ཞེས་དྲིས་པས། ཀྱེ་རྒྱལ་པོ་ཆེན་པོ། དེ་ངའི་སྲོལ་
རྒྱུན་གྱི་ཕྱག་སྲོལ་ཡིན་པ་ལས་ཁྱེད་ཀྱི་མ་ཡིན་ནོ། །དེ་ཇི་ལྟར་ཞེ་ན། སངས་རྒྱས་གྲངས་མེད་བྱོན་
པས་ཁྱིམ་ནས་ཁྱིམ་བརྒྱུད་དེ་བསོད་སྙོམས་བསླངས་ཏེ་བཞུགས་སོ། །ཞེས་གསུངས།
བསྟན་དོན། དོན་དངོས་ཤེས་པར་གྱིས། སེམས་འཁྱོག་པར་མི་བྱ། དོན་དངོས་ལ་བསྟུན་སྟེ་
འཚོ་དགོས། ཁ་ཞེ་མི་མཐུན་པ་མེད་པའི་སྐྱེ་བོ་དེ་འདི་ཕྱི་གཉིས་ཀར་བདེ་ཞིང་སྐྱིད།
བསྟོན་དོན། དམ་པའི་ཆོས་ཚུལ་བཞིན་དུ་ཉམས་ལེན་དགོས་པ་ལས་ཚུལ་མིན་གྱི་བསམ་
སྤྱོད་ཐོག་ནས་དེ་ལ་འཇུག་མི་རུང༌། སུས་དམ་པའི་ཆོས་ཡང་དག་པར་ཉམས་སུ་ལེན་པ་དེ་འདི་ཕྱི་
གཉིས་ཀར་ཞི་ཞིང་བདེ་བར་འོང་ངོ་༎
འགྲེལ་པ། རྒྱལ་པོ་ཟས་གཙང་མ། སངས་རྒྱས་བཅོམ་ལྡན་འདས་ཀྱིས་རྒྱལ་པོའི་ཁབ་ཏུ་
ཆོས་གསུང་བཞིན་བཞུགས་པའི་ངོ་མཚར་ཆེ་བའི་གནས་ཚུལ་དེ་རྒྱལ་པོ་ཟས་གཙང་མའི་སྙན་
དུ་ལྷོང་བ་ན། རང་གི་བློ་མུན་སངས་པའི་བུ་ཐུག་རྒྱུའི་འདོད་པ་ཇེ་ཆེར་སོང་། དེ་རྗེས་སྐུ་འཁོར་
དགུ་རིམ་པ་བཞིན་དུ་འཁོར་གཡོག་དང་བཅས་བཅོམ་ལྡན་འདས་གྲོང་ཁྱེར་སེར་སྐྱའི་གནས་སུ་
གདན་འདྲེན་དུ་མངགས། འོན་ཏེ་རྒྱལ་པོའི་ཐུགས་རེ་ལས་ལྡོག་སྟེ། མངག་གཏོང་བྱས་པའི་སྐུ་
འཁོར་རྣམས་ཀྱིས་ཆོས་ཐོས་པ་དང་དགྲ་བཅོམ་པའི་གོ་འཕང་ཐོབ་སྟེ། དགེ་འདུན་གྱི་སྡེར་ཞུགས་
སོ༑ ༑དགྲ་བཅོམ་པ་རྣམས་ཀྱིས་འཇིག་རྟེན་གྱི་ཆོས་ལ་གཙིགས་སུ་མི་འཛིན་སྟབས་རྒྱལ་པོའི་བརྡ་
ལན་བཅོམ་ལྡན་འདས་ལ་མ་གསོལ། མཐར་རྒྱལ་པོས་བློ་ཕམ་དང་བཅས་བློ་ཁེལ་བའི་བློན་པོ་
འཆར་ཀ་དམར་པོ་བརྫངས། བློན་པོ་དེ་ནི་བཅོམ་ལྡན་འདས་ཀྱི་རྩེད་གྲོགས་ཡིན། འཆར་ཀ་དམར་
པོ་ལའང་བཅོམ་ལྡན་འདས་ཀྱི་དྲུང་ནས་ཆོས་ཐོས་པས་གཞན་ལྟར་དགེ་འདུན་གྱི་སྡེར་ཞུགས་སོ། །
འོན་ཏེ་ཁོ་པས་རྒྱལ་པོའི་ཐུགས་རེ་ཆུད་ཟོས་སུ་མ་བཏང་བར་བཅོམ་ལྡན་འདས་ལ་ཞུས་ཏེ། ཡབ་
དགུང་ལོ་བགྲེས་པའི་ཅིས་ཀྱང་ཐུག་ཏུ་གསོལ་བ་ནན་གྱིས་བཏབ། དེའི་ཚེ་འགྲུལ་བཞུད་ཀྱི་ནམ་
དུས་ཧ་ཅང་འཚམ་པོ་ཁེལ་བས། སློབ་མའི་ཚོགས་ཀྱི་སྐུ་འཁོར་དང་བཅས་ཆོས་གསུང་གིན་དལ་
གྱིས་གྲོང་ཁྱེར་སེར་སྐྱའི་གནས་སུ་ཕེབས་པ་དང༌། ཟླ་བ་གཉིས་ནང་བདེ་བར་འབྱོར་རོ།།
ཤཱཀྱའི་རིགས་རྒྱུད་ཡིན་པའི་ནི་གྲཱོདྷ་(Nigrodha)ཞེས་པས་བདག་ཏུ་བཟུང་བའི་སྐྱེད་
མོས་ཚལ་ཞིག་ཏུ་བཞུགས་གནས་གྲ་སྒྲིག་ལེགས་པར་བྱས། དེའི་ཚེ་རློམ་སེམས་ཆེ་བའི་ཤཱཀྱའི་
རིགས་རྒྱུད་ཀྱི་སྐྱེ་བོ་རྒན་པ་དག་གི་བསམ་པར། ནིགཱོདྷ་ནི་ངེད་ཅག་གི་གཅུང་པོ་དང༌། ཚ་བོ།
ཡང་ཚ་ཡིན་པས། ཁྱོད་ཀྱིས་བཅོམ་ལྡན་འདས་ལ་གུས་ཕྱག་འཚོལ་ཞིག །ངེད་ཅག་རྒྱབ་ཏུ་ལངས་
ནས་སྡོད་དོ། །ཞེས་སྨྲས་ཏེ། གུས་ཕྱག་མ་བཙལ་བར་སྟན་དུ་བསྡད། དེས་ན་བཅོམ་ལྡན་འདས་
ཀྱིས་ཁོང་ཚོའི་ཁེངས་རློམ་རང་སར་ཞི་ཕྱིར་མཁའ་དབྱིངས་སུ་བཞེངས་ནས་སྐུ་ལས་ཆུ་དང་དྲོད་
སྤྲོས་ཏེ་བྱིན་གྱིས་བརླབས་པས། ངོ་མཚར་ཆེ་བའི་སྣང་ཚུལ་དེ་མཐོང་བ་དང་རྒྱལ་པོས་དེ་མ་ཉིད་
དུ་བཅོམ་ལྡན་འདས་ཀྱི་ཞབས་ལ་བཏུད་དེ། ཕྱག་འདི་ལན་གསུམ་པའོ། །ཞེས་སྨྲས། དེ་ཡང་རྒྱལ་
སྲས་ཁྱེའུ་ཞིག་གི་རང་གི་རྐང་པ་རྣལ་འབྱོར་བ་ཨཱ་སི་ཏའི་(Asita) མགོ་སྟེང་དུ་བཞག་པ་མཐོང་
འཕྲལ་ཕྱག་ལན་དང་པོ་བཙལ། ཡང་ས་ཞིང་རྨོ་སློག་གི་དུས་སྟོན་ཞིག་གི་སྐབས་རྒྱལ་སྲས་ཁྱེའུ་
དེས་ཞབས་སྐྱིལ་མོ་ཀྲུང་དུ་བཀོད་དེ་སྟན་ཞིག་གི་སྟེང་དུ་ཏིང་ངེ་འཛིན་ལ་མཉམ་པར་འཇོག་བཞིན་
བཞུགས་པ་མཐོང་བས་ཕྱག་ལན་གཉིས་པ་དེ་བཙལ་ལོ། །དེ་མ་ཐག་ཤཱཀྱའི་རིགས་རྒྱུད་པ་ཀུན་
གྱིས་བཅོམ་ལྡན་འདས་ལ་གུས་པས་བཏུད་དོ།།
ད་གཟོད་བཅོམ་ལྡན་འདས་ཀྱིས་ནམ་མཁའ་ནས་མར་ཕེབས་ཏེ་གྲ་སྒྲིག་ཞུས་པའི་སྟན་ཐོག་
ཏུ་བཞུགས། གཉེན་ཉེ་དག་གིས་ཆོས་ཉན་རྒྱུའི་འདུན་པ་ཆེན་པོས་སེམས་ཆུང་ངང་རང་རང་གི་སྡོད་
ས་བཟུང་བསྡད། དེའི་ཚེ་གློ་བུར་དུ་ཤཱཀྱའི་རིགས་རྒྱུད་ཀྱི་གཉེན་ཉེ་འཛོམས་པའི་སར་སྦྲང་ཆར་
སིམ་སིམ་དུ་བབས་པས། ངོ་མཚར་ཆེ་བའི་སྣང་ཚུལ་དེས་ཁོང་ཚོའི་དབར་གླེང་སློང་མང་དག་ཅིག་
བྱུང་། དེ་ནས་བཅོམ་ལྡན་འདས་ཀྱིས་དེ་ལྟར་བྱུང་བ་ལན་གཅིག་ཙམ་མིན་པར། གང་གི་གཉེན་ཉེའི་
སྔོན་གྱི་སྐྱེ་བར་ཡང་བྱུང་ངོ༌། །ཞེས་ཝེ་སན་ཏ་རའི་སྐྱེས་རབས་གསུངས་པས། ཤཱཀྱའི་རིགས་རྒྱུད་
ཀྱི་ཆོས་ཞུ་བ་ཀུན་ཡིད་ལེགས་པར་ཚིམས་ཏེ་ཐོན། འོན་ཏེ་བཅོམ་ལྡན་འདས་དང་འཁོར་རྣམས་
གུང་ཚིགས་ལ་གདན་འདྲེན་ཞུ་རྒྱུ་ཁོ་རང་ཚོའི་འོས་འགན་ཡིན་པ་མ་ཤེས། རྒྱལ་པོས་ཀྱང་གདན་
འདྲེན་རྒྱུ་མ་བྱུང་བར། སེམས་ནང༌། བདག་གི་བུ་འདི་ཁྱིམ་དུ་ལོག་མ་ཡོང་ན། གང་དུ་ཕེབས་འཆར་
ཡོད་དམ་ཞེས། རང་ཉིད་ཕོ་བྲང་དུ་ཕྱིར་ལོག་སྟེ། བཅོམ་ལྡན་འཁོར་དང་བཅས་པ་ཕོ་བྲང་དུ་བྱོན་
རྒྱུར་རེ་སྒུག་བྱས་ཏེ་ཞལ་ལག་སྣ་ཚོགས་ཤིག་གྲ་སྒྲིག་ཞུས་ནས་བསྡད་དོ།།
ཕྱི་ཉིན་དེར་བཅོམ་ལྡན་འཁོར་དང་བཅས་པ་གུང་ཚིགས་སུ་གདན་འདྲེན་མཁན་མ་བྱུང་
སྟབས། རྒྱུན་གཏན་ལྟར་བསོད་སྙོམས་ལ་ཕེབས་རྒྱུ་གྲ་སྒྲིག་མཛད། མ་ཕེབས་སྔོན་གང་གི་ཐུགས་
ལ་འདས་པའི་སངས་རྒྱས་རྣམས་ཀྱིས་རང་རང་གི་གཉེན་ཉེའི་གྲོང་དུ་བསོད་སྙོམས་ལ་གཤེགས་
པའི་ཚེ། གཉེན་ཉེའི་ཁྱིམ་དུ་ཤར་རེར་ཕེབས་སམ། ཡང་ན་རྒྱུན་གཏན་ལྟར་ཁྱིམ་ནས་ཁྱིམ་བརྒྱུད་
དེ་ཕེབས་སམ་ཞེས་ཡེ་ཤེས་ཀྱིས་བརྟགས་པས་ཁྱིམ་ནས་ཁྱིམ་བརྒྱུད་ཕེབས་པར་མཁྱེན། དེས་
ན་བཅོམ་ལྡན་འདས་ཀྱིས་ཀྱང་གྲོང་ཁྱེར་སེར་སྐྱའི་ནང་ཁྱིམ་ནས་ཁྱིམ་བརྒྱུད་དེ་བསོད་སྙོམས་
ལ་ཕེབས་སོ། །བཅོམ་ལྡན་འདས་ཀྱིས་མཁྱེན་བཞིན་དུ་རྒྱལ་པོར་མཚན་ཤས་བཟོ་ཕྱིར་གྲོང་ནང་
བསོད་སྙོམས་ལ་ཕེབས་པའི་ཚུལ་བཙུན་མོ་གྲགས་འཛིན་མའི་དྲུང་ནས་ཐོས་པས། རྒྱལ་པོའི་
ཐུགས་ཟང་ཟིང་དུ་གྱུར་ཏེ། འཕྲལ་དུ་བཅོམ་ལྡན་འདས་ཀྱི་གམ་དུ་བསྐྱོད་ནས་སྨྲས་པ། བུ། ཁྱོད་
ཀྱིས་ཅིའི་ཕྱིར་བདག་ལ་མིང་ཆད་བཟོ་བཞིན་ཡོད། བུ་ཁྱོད་ཀྱིས་འདི་ལྟར་བསོད་སྙོམས་སློང་བ་
མཐོང་དུས་བདག་ངོ་ཚའི་གནས་སུ་གྱུར་ཞིང༌། སྔོན་གསེར་གྱི་ཤིང་རྟ་འཁོར་ལོའི་ནང་ཕེབས་
མཁན་རྒྱལ་སྲས་ཤིག་གིས་འདི་ལྟར་སློང་བ་ཤིན་ཏུ་མི་འོས་པས། །ཁྱོད་ཀྱིས་བདག་ངོ་ཚ་རུ་
འཇུག་དོན་ཅི་ཞེས་སྨྲས་སོ།
བཅོམ་ལྡན་འདས་ཀྱིས། ཀྱེ་རྒྱལ་པོ་ཆེན་པོ། བདག་རང་ཉིད་ཀྱི་རྒྱུད་པའི་ཕྱག་སྲོལ་རྒྱུད་
འཛིན་བྱེད་པ་ལས་ཁྱེད་ངོ་ཚ་རུ་འཇུག་གི་མེད་ཅེས་གསུངས། རྒྱལ་པོ་ཡ་མཚན་ཏེ། བརྩེ་བའི་བུ།
བསོད་སྙོམས་བསླངས་ནས་འཚོ་ཐབས་བྱེད་པ་དེ་ངེད་ཅག་གི་རྒྱུད་པའི་ལམ་སྲོལ་རེད་དམ་ཞེས་
དྲིས་པས། ངེད་ཅག་ནི་མང་པོས་བཀུར་བའི་རྒྱལ་པོའི་རིགས་རྒྱུད་ཀྱི་དཔའ་བོ་ཡིན་པ་བདེན་ཞིང༌།
དཔའ་བོ་སུས་ཀྱང་བསོད་སྙོམས་ལ་བརྟེན་ནས་འཚོ་བ་མ་བྱུང་ངོ༌། །ཀྱེ་རྒྱལ་པོ་ཆེན་པོ། དེ་ནི་
ཁྱེད་ཀྱི་རྒྱལ་པོའི་རིགས་རྒྱུད་ཡིན་ཞིང༌། འདི་ནི་བདག་བཅོམ་ལྡན་འདས་ཀྱི་རྒྱུད་པའི་ལམ་སྲོལ་
ལོ༑ ༑ཞེས་གསུངས་ཏེ། ལམ་སྟེང་དུ་བཞེངས་ནས་རྒྱལ་པོར་འདི་སྐད་ཅེས་བཀའ་བསྩལ་ཏོ། །ཀྱེ་
རྒྱལ་པོ་ཆེན་པོ། བསོད་སྙོམས་སླད་སྒོ་རྩར་ལངས་པ་ལ་སྣང་མེད་ལིང་སྐྱུར་བྱ་མི་རུང༌། ཡང་དག་
པའི་འཚོ་བ་སྐྱོལ། གང་དག་ཡང་དག་པའི་འཚོ་བར་འཇུག་པ་རྣམས་ལ་འདི་ཕྱི་གཉིས་ཀར་བདེ་
ཞིང་སྐྱིད་པ་འོང་ངོ་། ཞེས་གདམས་པ་དང༌། རྒྱལ་པོས་ཆོས་ཀྱི་དོན་རྟོགས་ནས་རྒྱུན་ཞུགས་ཀྱི་
འབྲས་བུ་ཐོབ་བོ། །དེ་མ་ཐག་རྒྱལ་པོས་སངས་རྒྱས་ཀྱི་ལྷུང་བཟེད་བསྣམས་ནས་སྐུ་འཁོར་དང་
བཅས་པ་ཕོ་བྲང་དུ་སྤྱན་དྲངས་ཏེ་ཞལ་ཟས་ཕུལ། ཞལ་ལག་གྲུབ་མཚམས་སུ་བཅོམ་ལྡན་འདས་
ཀྱི་ཞལ་ནས། ཡང་དག་པའི་འཚོ་བར་འཇུག་པ་ལས་ལོག་འཚོ་མ་ཡིན་ནོ། །ཡང་དག་པར་འཚོ་བ་
དག་འདི་ཕྱི་གཉིས་ཀར་བདེ་བ་འོང་ངོ་། ཞེས་ནན་གྱིས་བསྐུལ་བས། རྒྱལ་པོར་ལན་གཅིག་ཕྱིར་
འོང་གི་གནས་ཐོབ་པ་དང༌། སྐྱེ་དགུའི་བདག་མོ་གོའུ་ཏ་མར་རྒྱུན་ཞུགས་ཐོབ་བོ། །རྒྱལ་པོའི་བུས་
ངལ་ཞིང་དུབ་པའི་མཐའ་ལ་གནས་ཏེ་འབྲས་བུ་ཅི་ཡང་མ་བྱུང་བར་ལྔ་ལམ་དུ་ཕྱིན་ཀྱང་དེ་ལ་རྒྱལ་
པོས་ཁས་མ་བླངས་པའི་ཚུལ་ཕྱིས་སུ་སངས་རྒྱས་ལ་གསོལ་བས། སྔོན་གྱི་སྐྱེ་བར་ཡང་ཁོ་པར་
ཀེང་རུས་ཀྱི་ཕུང་པོ་ཞིག་བསྟན་ཀྱང་རང་གི་བུ་ཤི་བ་ཁས་མ་བླངས་པའི་ཚུལ་སྟོན་ཕྱིར་བཅོམ་
ལྡན་འདས་ཀྱིས་ཆོས་སྐྱོང་གི་སྐྱེས་རབས་གསུངས་པ་ན། རྒྱལ་པོར་ཕྱིར་མི་འོང་བའི་འབྲས་བུ་
ཐོབ། མཐར་འཆི་ཁ་མར་མལ་ཁྲིའི་སྟེང་དུ་ལུས་པའི་ཚེ། སངས་རྒྱས་ཀྱིས་ཆོས་གསུངས་པ་ཐོས་
པས་དགྲ་བཅོམ་པའི་གོ་འཕང་ཐོབ་བོ༎
ཐར་པའི་བདེ་བ་ཉམས་སུ་མྱངས་ཏེ་ཉིན་བདུན་འདས་པའི་རྗེས་ཁྱིམ་པའི་རྟེན་ཅན་གྱི་དགྲ་
བཅོམ་པའི་ངོ་བོར་མྱ་ངན་ལས་འདས་ཤིང༌། །དེའི་ཚེ་སངས་རྒྱས་དགུང་ལོ་བཞི་ཅུར་ཕེབས་སོ། །
ཡབ་རྒྱལ་པོ་ཟས་གཙང་མས་རང་གི་བུ་རྒྱལ་སྲས་གཞོན་ནུ་དོན་གྲུབ་ལ་བརྩེ་སེམས་ཧ་ཅང་ཆེ་
བ་བྱུང༌། ལུགས་འགའ་ཞིག་ནང་རྒྱལ་སྲས་གཞོན་ནུ་དོན་གྲུབ་ཀྱིས་སྔ་ལྟས་བཞི་གཟིགས་ཏེ་རབ་
ཏུ་མ་བྱུང་གོང་རྒྱལ་པོར་རྨི་ལམ་བདུན་རྨིས་པའང་གསལ། དེ་དག་ནི། ༡) སྐྱེ་བོ་ཤིན་ཏུ་མང་བ་
བརྒྱ་བྱིན་གྱི་རྒྱལ་མཚན་དང་འདྲ་བའི་རྒྱལ་པོའི་རྒྱལ་མཚན་ཆེན་པོ་ཞིག་གི་འཁྲིས་སུ་འཛོམས་
ཏེ༑ ཡར་བཏེགས་ནས་དགུང་ལ་ཕྱར་བཞིན་གྲོང་ཁྱེར་སེར་སྐྱའི་ཕྱོགས་སུ་འཁྱེར་བ་དང་། མཐར་
གྲོང་ཁྱེར་གྱི་རྒྱལ་སྒོ་ཤར་ནས་བསྐྱོད་པ་རྨིས། ༢) གླང་ཆེན་ཐལ་དཀར་འགས་འདྲེན་པའི་རྒྱལ་
པོའི་ཤིང་རྟ་འཁོར་ལོའི་ནང་རྒྱལ་སྲས་གཞོན་ནུ་དོན་གྲུབ་བཞུགས་ཏེ་རྒྱལ་སྒོ་ལྷོ་ནས་ཕེབས་པ་
རྨིས། ༣) ཅང་ཤེས་རྟ་བོ་བཞིས་འདྲེན་པའི་ཤིང་རྟ་འཁོར་ལོ་ཞིག་གི་ནང་རྒྱལ་སྲས་བཞུགས་
ཏེ་རྒྱལ་སྒོ་ནུབ་ནས་ཕེབས་པ་རྨིས། ༤) རྒྱན་གྱིས་སྤྲས་པའི་དངོས་པོ་ལེབ་མོ་བརྗིད་ཅིང་ལྟ་ན་
སྡུག་པ་ཞིག་མཁའ་དབྱིངས་སུ་འཕུར་བཞིན་རྒྱལ་སྒོ་བྱང་ནས་འཛུལ་བ་རྨིས། ༥) རྒྱལ་སྲས་ཀྱིས་
གྲོང་ཁྱེར་སེར་སྐྱའི་རྒྱ་ལམ་བཞིའི་དབུས་སུ་བཞུགས་ཏེ་ལྕགས་ཀྱི་བེ་ཅོན་ཞིག་བཟུང་ནས་རྔ་བོ་
ཆེ་བརྡུང་བཞིན་པ་རྨིས། ༦) རྒྱལ་སྲས་ཀྱིས་གྲོང་ཁྱེར་སེར་སྐྱའི་དབུས་ཀྱི་ལྕོག་མཁར་མཐོན་པོ་
ཞིག་གི་སྟེང་བཞུགས་ཏེ་ནམ་མཁའི་བཞི་ཆ་གཅིག་གི་ཁྱབ་ཚད་ལ་དེར་གནས་པའི་སེམས་ཅན་
གྲངས་མེད་པའི་ཚོགས་ཀྱིས་བསྡུས་པའི་རིན་པོ་ཆེའི་རིགས་སྣ་ཚོགས་གཏོར་འགྲེམས་བྱེད་པ་
རྨིས། ༧) གྲོང་ཁྱེར་སེར་སྐྱ་ལས་མི་རིང་བའི་སར་མི་དྲུག་གི་སྐད་ཤུགས་ཆེན་པོས་ངུ་འབོད་བྱེད་
ཅིང་སྨྲེ་སྔགས་བཏོན་པ་དང་། རང་རང་གི་མགོ་སྐྲ་འཐེན་འཐོག་བྱས་ཏེ་ས་ལ་གཡུགས་པ་བཅས་
རྨིས་སོ།།
རྒྱལ་པོའི་སློབ་སྟོན་པ་བྲམ་ཟེ་འགའ་ཡོད་པ་མདུན་དུ་བོས་ནས་རྒྱལ་པོའི་རྨི་ལམ་ལ་བརྟག་
ཏུ་བཅུག་པས་ཁོང་ཚོས་མི་ཐུབ་ཟེར། དེ་ནས་ཕོ་བྲང་གི་རྒྱལ་སྒོའི་སྟེང་ནས་བྲམ་ཟེའི་ཆ་བྱད་ཅན་
གྱི་ལྷ་ཞིག་གིས་རྒྱལ་པོའི་རྨི་ལྟས་བཟང་ངན་བརྗོད་ཐུབ་ཅེས་སྨྲས། རྒྱལ་པོས་ལྷ་དེར་བསུ་བ་ཞུས་
རྗེས་རྨི་ལམ་བརྟག་ཏུ་བསྐུལ། ལྷ་དེས་འདི་སྐད་ཅེས་སྨྲས།
༡) རྨི་ལམ་དང་པོ་ལྟར་ན། རྒྱལ་སྲས་ཀྱིས་མི་རིང་བར་ད་ལྟའི་འཚོ་བ་བློས་བཏང་ནས་ལྷ་མང་
པོའི་འཁོར་དང་བཅས་གྲོང་ཁྱེར་ལས་གྱེས་ཏེ་དབེན་པའི་གནས་སུ་ཕེབས་པར་འགྱུར་ཏོ།།
༢) རྨི་ལམ་གཉིས་པ་ལྟར་ན། རྒྱལ་སྲས་ཀྱིས་ཁྱིམ་སྤངས་ཏེ་མི་རིང་བར་བྱང་ཆུབ་མངོན་དུ་
བྱེད་པ་དང་སྟོབས་བཅུ་འཐོབ་པར་འགྱུར་ཏོ༎
༣) རྨི་ལམ་གསུམ་པ་ལྟར་ན། བྱང་ཆུབ་ཐོབ་པའི་རྗེས་མི་འཇིགས་པ་བཞི་དང་ལྡན་པར་འགྱུར་ཏོ།།
༤) རྨི་ལམ་བཞི་པ་ལྟར་ན། ལྷ་དང་མི་རྣམས་ལ་ཆོས་ཀྱི་འཁོར་སྐོར་བར་འགྱུར་ཏོ ༎
༥) རྨི་ལམ་ལྔ་པ་ལྟར་ན། སངས་རྒྱས་ཀྱིས་ཆོས་ཀྱི་འཁོར་ལོ་བསྐོར་བའི་རྗེས་ཆོས་ཀྱི་སྒྲ་སྲིད་
རྩེ་བར་དུ་ཁྱབ་པར་སྒྱུར་ཏོ༎
༦) རྨི་ལམ་དྲུག་པ་ལྟར་ན། བྱང་ཆུབ་མངོན་དུ་མཛད་པའི་རྗེས་དམ་པའི་ཆོས་འདི་ལྷ་དང་། མི།
ཆོས་འགྲོ་བ་རིགས་བརྒྱད་ཀྱི་རྣ་བའི་བདུད་རྩིར་འགྱུར་ཏོ། །༧) རྨི་ལམ་བདུན་པ་ལྟར་ན།
ལོག་སྨྲ་བའི་སློབ་དཔོན་དྲུག་གི་སྡུག་བསྔལ་མཚོན་ཅིང༌། སངས་རྒྱས་ཀྱིས་དེ་དག་གི་སྐྱོན་
དམར་རྗེན་དུ་བསྟན་ནས་འདུལ་བར་འགྱུར་ཏོ༎
འཆི་བ་མི་རྟག་སྒོམས།
༡༣(༣) དགེ་འདུན་མང་པོའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། དགེ་འདུན་སྡེ་པ་ཞིག་
ལ་ཚིགས་སུ་བཅད་པ་འདི་གསུངས་སོ།།
ཇི་ལྟར་ཝ་བ་མཐོང་བ་དང༌། །ཇི་ལྟར་སྨིག་རྒྱུ་མཐོང་གྱུར་པ༎
འཇིག་རྟེན་དེ་ལྟར་མཐོང་བ་རྣམས། །འཆི་བདག་རྒྱལ་པོས་མཐོང་མི་འགྱུར།།
གླེང་གཞི། སྔོན་སྐབས་ཤིག་ལ་དགེ་འདུན་མང་པོས་བཅོམ་ལྡན་འདས་ཀྱི་དྲུང་ནས་སྒོམ་ཐབས་
ཤིག་ཞུས་རྗེས་ནགས་སུ་སྒོམ་ལ་ཞུགས། འོན་ཏེ་སྒོམ་སྒྲུབ་གནད་སྨིན་མ་བྱུང་བར། སྒོམ་བྱའི་
ཡུལ་འཚམ་པོ་ཞིག་འཐོབ་ཕྱིར་བཅོམ་ལྡན་འདས་ཀྱི་དྲུང་དུ་ཕྱིར་ལོག །ཕྱིར་ལོག་པའི་ལམ་བར་དུ་
སྨིག་རྒྱུ་ཞིག་མཐོང་བས་སྒོམ་གྱི་དམིགས་པར་བཟུང་ནས་བསྒོམས། དགོན་པའི་ཁྱམས་རའི་ནང་
སླེབས་པ་དང༌། ཆར་རླུང་ལྡང་ནས་ཆར་ཐིགས་ཟགས་ཏེ། ས་སྟེང་དུ་ཆུ་བུར་བརྡོལ་ནས་དེ་མ་ཁད་
ལ་ཡལ་བ་མཐོང་བས། དགེ་འདུན་རྣམས་ན་རེ། ངེད་ཅག་གི་ལུས་འདི་ཆུ་བུར་ལྟར་འཇིག་པའི་
བདག་ཉིད་དོ། །ཞེས་སྨྲས་པ་དང༌། ཕུང་པོ་མི་རྟག་པའི་རང་བཞིན་ཁོང་དུ་ཆུད་དོ། །དེ་ནས་བཅོམ་
ལྡན་འདས་ཀྱི་དྲུང་ནས་ཆོས་ཐོས་པས་དགྲ་བཅོམ་པའི་གོ་འཕང་ཐོབ་བོ༎
བསྟན་དོན། ཆུའི་ཝུ་བ་ལ་བལྟས་ན། མི་རྟག་པའི་ཚུལ་ཇི་ལྟར་རམ། སྨིག་རྒྱུ་ལ་བལྟས་ན།
འཁྲུལ་བ་ཙམ་དུ་ཟད་དོ། །དེ་ལྟར་འཇིག་རྟེན་ལ་བལྟས་ན། འཆི་བདག་གཤིན་རྗེས་ཀྱང་རང་ཉིད་
མི་མཐོང་ངོ༌།༎
འགྲེལ་པ། འཇིག་རྟེན་ན་ཁམས་གསུམ་སྟེ། འདོད་ཁམས་དང༌། གཟུགས་ཁམས། གཟུགས་
མེད་ཁམས་སོ། །འདོད་པའི་ཁམས་ན་ལྷ་དང༌། ལྷ་མ་ཡིན། མི། དུད་འགྲོ། ཡི་དྭགས། དམྱལ་བ་
སྟེ་དྲུག་གོ །ཚོར་བ་ནི་བཅོས་མའི་ལུ་མ་དང་བསྡུར་ཞིང༌། འདུ་ཤེས་ནི་སྨིག་རྒྱུ་དང་འདྲའོ། །འདི་
གཉིས་པོ་མྱོང་བའི་གྲུབ་ཆ་ཡིན། དང་པོར་སེམས་ཀྱིས་བཅོས་པ་དང༌། གཉིས་པར་ངག་གིས་
བཅོས་པ་ཞེས་བྱ། ངེད་ཅག་གིས་མཐོང་ཆོས་སུ་གྱུར་པའི་འཇིག་རྟེན་འདིའང་རྟག་པ་བརྟན་པ་
མེད་པའི་བེམ་ཤེས་ཀྱི་རྒྱུད་རིམ་འདི་དག་ལས་བྱུང༌། དེ་ལྟར་འཇིག་རྟེན་འདི་རང་བཞིན་གྱིས་སྟོང་
པ་ཉིད་དུ་མཐོང་ན། ཉོན་མོངས་པ་ཐམས་ཅད་དགག་པར་འགྱུར་ཏོ༎
ཚུལ་ལྡན་ལུས་ལ་ཆགས་མི་འགྱུར།
༡༣ (༤) རྒྱལ་སྲས་འཇིགས་མེད་ཀྱི་སྒྲུང་།
སངས་རྒྱས་བཅོམ་ལྡན་འདས་འོད་མའི་ཚལ་གྱི་དགོན་དུ་བཞུགས་པའི་ཚེ། རྒྱལ་སྲས་འཇིགས་
མེད་ལ་ཚིགས་སུ་བཅད་པ་འདི་གསུངས་སོ།།
རྒྱལ་པོའི་ཤིང་རྟ་ཁྲ་བོ་བཞིན། །འཇིག་རྟེན་འདི་ཉིད་བལྟ་བ་སྨྱོན༎
གང་ལ་བྱིས་པ་ཆགས་གྱུར་ཀྱང་། །ལེགས་པར་དགོངས་རྣམས་ཞེན་མ་ཡིན།
གླེང་གཞི། སྔོན་རྒྱལ་སྲས་འཇིགས་མེད་ཀྱིས་མཐའ་མཚམས་སུ་དམག་འཁྲུག་བྱུང་བ་ཞི་འཇགས་
སུ་བཏང་བར་ཡབ་རྒྱལ་པོ་གཟུགས་ཅན་སྙིང་པོ་ཐུགས་རབ་ཏུ་མཉེས་ཏེ་རྒྱལ་སྲས་ཕྱིར་ལོག་པ་
དང༌། ལེགས་སྐྱེས་སུ་གླུ་གར་ལ་མཁས་པའི་བུད་མེད་ཅིག་གནང་བ་དང༌། ཉིན་བདུན་རིང་རྒྱལ་
པོའི་མཚན་གནས་སྤྲད། དེ་ལྟར་རྒྱལ་སྲས་ཀྱིས་ཉིན་བདུན་རིང་ཕོ་བྲང་ནས་ཕྱིར་མ་དོན་པར།
རྒྱལ་པོའི་གོ་དབང་ལོངས་སྤྱོད་བྱས། ཉིན་བརྒྱད་པ་དེར་ཉེ་འགྲམ་གྱི་གཙང་ཆུ་ཞིག་ནང་ཁྲུས་བྱ་
བར་བསྐྱོད་རྗེས་སྤྲོ་སྐྱིད་ཚལ་དུ་བྱོན་ནས་རྒྱལ་པོའི་བློན་པོ་སཾཏཏི་(Santati) དང་འདྲ་བར་བུད་
མེད་དེའི་གླུ་གར་ལ་རོལ་ནས་བསྡད། འོན་ཏེ་གར་མཁན་མས་གླུ་གར་འཁྲབ་བཞིན་པའི་ཚེ། སྔོན་
སཾཏཏིར་དབུ་སྐོར་ཞུ་མཁན་གར་མཁན་མ་ཞིག་ལ་ཕྲད་པའི་རྐྱེན་ངན་ལྟར། གློ་བུར་དུ་བུད་མེད་
དེའི་ལུས་ལའང་ཟུག་རྔུ་ཚབས་ཆེན་ལངས་ཏེ། དེ་མ་ཉིད་དུ་གྲོངས་སོ།།
གར་མཁན་མ་དུས་མིན་ཤི་བ་རྒྱལ་སྲས་འཇིགས་མེད་ཀྱིས་མཐོང་བ་དང༌། སེམས་སྡུག་
ཚད་མེད་བྱུང་སྟེ། སེམས་ནང༌། བཅོམ་ལྡན་འདས་ཀྱིས་མ་གཏོགས་སྐྱེ་བོ་སུ་གཅིག་གིས་ཀྱང་
བདག་གི་སྡུག་བསྔལ་འཇོམས་པར་མི་ནུས་སོ། །ཞེས་སྙམ། དེར་བརྟེན་བཅོམ་ལྡན་འདས་ཀྱི་
དྲུང་དུ་བཅར་ཏེ། ཁོ་བོའི་སྡུག་བསྔལ་ཞི་བར་མཛད་དུ་གསོལ་བས། བཅོམ་ལྡན་འདས་ཀྱིས་སྡུག་
བསྔལ་གྱིས་གཟིར་བའི་རྒྱལ་སྲས་ལ་འདི་སྐད་ཅེས་བཀའ་བསྩལ། རྒྱལ་སྲས། ཐོག་མ་མེད་པའི་
འཁོར་བ་འདི་རུ་བུད་མེད་དེའི་སྐྱེ་འཆི་ལ་གྲངས་མེད་ཅིང༌། ཁྱོད་ཀྱིས་དེ་མཐོང་བའི་མོད་ལ་སྨྲེ་
སྔགས་འདོན་བཞིན་མིག་ཆུ་ཤོར་བའང་གཞལ་དུ་མེད་དོ། །ཞེས་དབུགས་ཕྱུང་བས། རྒྱལ་སྲས་
ཀྱི་སེམས་ངལ་ཅུང་ཞི་བར་གཟིགས་ཏེ། རྒྱལ་སྲས་ལ། མྱ་ངན་མ་བྱེད། གང་དག་རྣམ་དཔྱོད་ཀྱི་།
མིག་ཁ་མ་ཕྱེ་བ་རྣམས་ཀྱིས་རང་ཉིད་སྡུག་བསྔལ་གྱི་རྒྱ་མཚོའི་ནང་ལྷུང་བར་བྱེད་དོ། ཞེས་བཀའ་
བསྩལ་ཏོ༎
བསྟན་དོན། སེམས་དོན་གྱི་ཆ་ནས་ཡོངས་སུ་མ་སྨིན་པ་རྣམས་འཇིག་རྟེན་ཏེ་འཁོར་བ་ལ་
ཞེན་ཅིང༌། འཁོར་བའི་ཆོས་ནི་སྒྱུ་མའི་རང་བཞིན་ཏེ་རྒྱན་གྱིས་སྤྲས་པའི་རྒྱལ་པོའི་ཤིང་རྟ་འཁོར་
ལོ་དང་གཉིས་སུ་མེད་དོ། །དེ་ལས་ལྡོག་སྟེ། སེམས་རྒྱུད་རབ་ཏུ་སྨིན་པའམ་གནས་ལུགས་མཐོང་
བའི་སྐྱེ་བོ་རྣམས་འཁོར་བར་ཞེན་ཆགས་མེད་ཅིང་། འཁོར་བའི་རང་བཞིན་ཇི་ལྟ་བ་བཞིན་དུ་
རྟོགས་སོ།།
འགྲེལ་པ། སངས་རྒྱས་པའི་ཆོས་ནི་དོན་དམ་པའི་གནས་ལུགས་མཐོང་བའི་ཐབས་དང་།
པཱ་ལི་སྐད་དུ་ནང་ཆོས་ཞེས་པར་དྷ་མ་སྟེ་ཆོས་ཞེས་བྱ་ཞིང་། སྒྲ་བཤད་དུ་སངས་རྒྱས་པའི་ཆོས་
དང་མཐུན་པར་འཇུག་པ་རྣམས་སྡུག་བསྔལ་གྱི་གནས་སུ་ལྷུང་བ་ལས་འཛིན་པའམ་སྐྱོབ་པར་བྱེད་
པའི་ཐབས་སོ། །པཱ་ལི་བརྡ་ཆད་དྷ་མ་ཞེས་པའི་གོ་དོན་དཔྱིས་ཕྱིན་པར་སྟོན་པའི་དབྱིན་ཇིའི་སྐད་
དོད་རན་པོ་ཞིག་གཏན་མེད་ཅིང་། དྷ་མ་ཞེས་པ་དངོས་པོའི་གནས་ལུགས་སྟོན་པའི་ཐབས་དང༌།
སྡུག་བསྔལ་ལས་སྒྲོལ་བར་བྱེད་པའི་ཐབས་སོ། །འཇིག་རྟེན་འདིར་སངས་རྒྱས་བྱོན་ཀྱང་རུང་མ་
བྱོན་ཀྱང་རུང༌། དྷ་མ་ནི་དངོས་པོའི་གཤིས་སུ་གྲུབ་ཅིང་། དེ་རྟོགས་པའི་ཤེས་རབ་བླ་ན་མེད་པ་དེ་
མངོན་དུ་བྱས་པ་ནི་སངས་རྒྱས་དང༌། དེ་ལྟའི་གཤིས་ལུགས་མ་རིག་པའི་མུན་པས་བསྒྲིབས་པའི་
སྐྱེ་བོ་རྣམས་ལ་རྟག་ཏུ་ལྐོག་ཏུ་གྱུར་ཏོ ༎
སངས་རྒྱས་བྱོན་ཀྱང་རུང་མ་བྱོན་ཀྱང་རུང༌། དགེ་འདུན་དག །ཆོས་རྣམས་མི་རྟག་པ་དང༌།
སྡུག་བསྔལ་བ། བདག་མེད་པའི་ཆོས་ཉིད་དུ་གདོད་ནས་གྲུབ་ཅིང༌། དེ་བཞིན་གཤེགས་པས
རྟོགས་ཏེ། སེམས་ཅན་ལ་བསྟན་པ་དང༌། བསླབས་པ། བསྒྲགས་པ། བརྟགས་པའི་སྒོ་ནས་གསལ་
བར་མཛད་པའང་། །ཇི་སྐད་དུ། འདུས་བྱས་ཐམས་ཅད་མི་རྟག་པ། ཟག་བཅས་ཐམས་ཅད་སྡུག་
བསྔལ་བ། ཆོས་ཐམས་ཅད་སྟོང་ཞིང་བདག་མེད་པའོ། །ཞེས་བཀའ་བསྩལ། །དེ་ཡང་མདོ་སྡེ་
འབྲིང་བུ་ལས། སངས་རྒྱས་ཀྱི་ཆོས་གཅིག་བསྟན་པ་ནི། སྡུག་བསྔལ་དང་དེ་སྤངས་པའི་འགོག་
པའོ། །འདི་ནི་དངོས་པོའི་གནས་ལུགས་བསྟན་པའི་ཆོས་དང༌། །དེ་རྟོགས་པའི་བློ་ལ་དོན་དམ་
པའི་གནས་ལུགས་རྟོགས་པའི་ཤེས་རབ་ཞེས་བྱ། དེ་རྟོགས་པ་ལ་བརྩོན་འགྲུས་དང་ཚུལ་ཁྲིམས་
མེད་དུ་མི་རུང་བ་ནི། ཚུལ་ཁྲིམས་ཀྱིས་ལུག་ངག་གི་ལས་ལ་བྱ་ར་བྱེད་པ་དང༌། ཏིང་ངེ་འཛིན་གྱིས་
སེམས་སྦྲེང་ཆགས་སུ་འཛིན་པར་བྱེད། འོན་ཏེ་ལྷག་མཐོང་ངམ་ཤེས་རབ་ཀྱིས་གྲོལ་བ་དོན་གཉེར་
བའི་རྒྱུད་ཀྱི་ཉོན་མོངས་པའི་དྲི་མ་མཐའ་དག་གཏན་དུ་སྤོང་ངོ༌།།
ཆོས་རྣམས་ཀྱི་སྡོད་ལུགས་ཤེས་པ་ལ་ཐོག་མར་སེམས་སྦྱོང་བ་དང༌། སེམས་བག་ཕེབས་
པོར་གནས་ཏེ་སེམས་ཅན་ལ་བརྟག་ཅིང་དཔྱོད་པར་བྱེད། དེ་ལྟར་བརྟགས་པས་བདག་ཏུ་གྲུབ་
པར་འཛིན་པའི་གང་ཟག་དེ་མི་རྟག་པ་དང་རང་བཞིན་གྱིས་མ་གྲུབ་པ་མངོན། ཆོས་རྣམས་ཀྱི་རང་
བཞིན་ངོ་མ་དེ་མཐོང་བ་ན། དེ་ལྟའི་མྱོང་བའང་དེ་ལྟར་མ་གྲུབ་པར་རྟོགས་ཤིང༌། དེ་ལ་བདག་དང༌།
སྡུག་བསྔལ་དང༌། སྐྱེ་བ་དང༌། འཆི་བ་འགོག་པ་ཞེས་དང་། དེ་དག་བཀག་པའི་མྱོང་བ་ཐར་པའི་
སས་བསྡུས་པའོ།།
བརྩོན་འགྲུས་ཅན་གྱིས་འཇིག་རྟེན་གསལ།
༡༣ (༥) ཚེ་དང་ལྡན་པ་གད་པ་ལའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཚེ་དང་ལྡན་པ་གད་
པ་ལ་ཚིགས་སུ་བཅད་པ་འདི་གསུངས་སོ།།
གང་ཞིག་སྔོན་ཆད་བག་མེད་ཀྱང་། །ཕྱིས་ནས་བག་དང་ལྡན་གྱུར་པ།།
སྤྲིན་ལས་གྲོལ་བའི་ཟླ་བ་བཞིན། །འཇིག་རྟེན་འདི་ན་དེ་གསལ་འགྱུར།།
གླེང་གཞི། ཚེ་དང་ལྡན་པ་གད་པས་རང་གི་དུས་ཚོད་ཕལ་ཆེ་བ་དགོན་པའི་ཁོར་ཡུག་ནང་བྱི་དོར་
བྱེད་ཀྱིན་བསྡད། དེའི་ཚེ་ཚེ་དང་ལྡན་པ་རེབཏའང་(Revata)དགོན་དེར་འདུག་ཅིང་། གད་པ་
དང་མི་གཅིག་པར་ཚེ་དང་ལྡན་པ་རེབཏས་སྒོམ་སྒྲུབ་ཉམས་ལེན་ལ་གཞོལ། རེབཏའི་སྤྱོད་ཚུལ་
མཐོང་བ་དང༌། ཚེ་དང་ལྡན་པ་གད་པའི་སེམས་ནང་། རེབཏས་ལེ་ལོ་ཆེན་པོས་དུས་ཚོད་ཆུད་ཟོས་
སུ་གཏོང་གི་འདུག་སྙམ་སྟེ། ཉིན་ཞིག་རེབཏའི་འགྲམ་དུ་བསྐྱོད་ནས་སྨྲས་པ། ཁྱོད་ཤིན་ཏུ་སྒྱིད་
ལུག་པར་གྱུར་ཏེ། ཟས་སུ་བསོད་སྙོམས་འབའ་ཞིག་བསྟེན་ནས་འཚོ་བ་ན། སྐབས་རེ་དགོན་པའི་
ཕྱི་ནང་དུ་གད་ཕྱིས་རྒྱག་རྒྱུ་མི་དྲན་ནམ། ཞེས་གཤེས། དེ་ལ་རེབཏ་ན་རེ། ཆོས་གྲོགས། རབ་ཏུ་
བྱུང་བ་ཞིག་གིས་དུས་ཚོད་ཚང་མ་གད་དར་ཆེད་བཏང་ན་མི་འགྲིག །ཞོགས་པ་སྔ་པོ་གད་ཕྱིས་
བྱས། དེ་ནས་བསོད་སྙོམས་བསླངས་ནས་བཟས་གྲུབ་རྗེས་རང་གི་ལུས་དམིགས་པར་བཟུང་སྟེ་
ཕུང་པོའི་རང་བཞིན་རྟོགས་པ་ལ་འབད་དགོས་པ་དང༌། མུན་པ་མ་འཐིབས་བར་དཔེ་ཆ་ཁ་ཏོན་
བགྱིས་ཏེ། ད་གཟོད་རང་གི་འདོད་པ་ལྟར་བྱི་དོར་བྱས་ན་འཐུས། ཚེ་དང་ལྡན་པ་གད་པས་རེབཏའི་
བསླབ་བྱར་རྩེ་གཅིག་ཏུ་ཡིད་གཏད་དེ་ཉམས་ལེན་ལ་གཞོལ་བས། མི་རིང་བར་དགྲ་བཅོམ་པའི་གོ་
འཕང་ཐོབ་བོ།།
དགེ་འདུན་པ་གཞན་གྱིས་དགོན་པའི་ཁོར་ཡུག་ནང་གད་སྙིགས་མང་པོ་ཡོད་པ་མཐོང་
འཕྲལ་ཚེ་དང་ལྡན་པ་གད་པར། ཁྱོད་ཀྱིས་སྔོན་ལྟར་གད་དར་མི་བྱེད་དོན་ཅི་ཞེས་དྲིས་པས། གད་
པ་ན་རེ། བདག་གི་སེམས་བག་མེད་པའམ་བྱིང་རྨུགས་ཀྱི་གཞན་དབང་དུ་གྱུར་པའི་ཚེ། ངས་གད་
དར་བྱས་ཏེ་དུས་འདས་སོ། །འོན་ཏེ་ད་ལྟ་བདག་བག་མེད་པ་མ་ཡིན་ནོ། །ཞེས་སྨྲས་པས། དགེ་
འདུན་རྣམས་ཀྱིས་དེ་ཐོས་པ་དང་སོམ་ཉིའི་གནས་སུ་གྱར་ཏེ། བཅོམ་ལྡན་འདས་ཀྱི་དྲུང་དུ་བཅར་
ནས་འདི་སྐད་ཅེས་གསོལ། སློབ་དཔོན་མཆོག །ཚེ་དང་ལྡན་པ་གད་པས་ཟོལ་གྱིས་རང་ཉིད་དགྲ་
བཅོམ་པ་ཡིན་ཟེར་བ་རྫུན་གཏམ་མ་ཡིན་ནམ། ཞེས་ཞུས་པས། བཅོམ་ལྡན་འདས་ཀྱིས་འདི་སྐད་
ཅེས་བཀའ་བསྩལ། ཚེ་དང་ལྡན་པ་གད་པ་དོན་གྱི་དགྲ་བཅོམ་པ་ཡིན་པས། ཁོ་པས་རྫུན་གཏམ་མ་
སྨྲས་སོ། །ཞེས་གསུངས་སོ།།
བསྟན་དོན།འདས་པའི་དུས་སུ་གང་ཟག་ཆེ་གེ་མོ་ཞིག་ཉོན་མོངས་པའི་དབང་དུ་སོང་ནའང་།
ཕྱིས་སུ་དེ་ལ་སྐྱོན་དུ་མཐོང་ནས་རང་གི་བསམ་སྤྱོད་ཡོ་བསྲང་བྱེད་པའང་ཡོད་དོ། །དེ་ལྟའི་སྐྱེ་བོ་
དེས་སྤྲིན་གྱི་སྒྲིབ་གཡོགས་དང་བྲལ་བའི་ཟླ་བ་ཚེས་པ་ལྟ་བུར་འཇིག་རྟེན་གསལ་བར་བྱེད་དོ།།
འགྲེལ་པ། འདིར་ཟླ་བ་དཔེར་བྱས་པ་ནི། སྤྲིན་དང་བྲལ་བའི་ཟླ་བས་མུན་པ་སེལ་བ་ལྟར།
གྲོལ་བ་དོན་གཉེར་ཅན་གཤའ་མ་རྣམས་ཀྱིས་འཁོར་བའི་འཆིང་ཐག་ལས་གྲོལ་ཏེ་ཉོན་མོངས་པའི་
མུན་པ་སེལ་བར་བྱེད། སྣང་བ་དང་ལྡན་པའི་གནས་ཤིག་ཏུ་འགྲོ་བ་ལ་གེགས་བྱེད་སྤྲིན་གྱི་མུན་པ་
སེལ་དགོས་པ་ལྟར། ཡང་དག་པའི་ཤེས་རབ་ལྡན་ན་དེས་སེམས་ཀྱི་དྲི་མ་བསལ་བས། དེ་ནི་ནག་
ནོག་གི་གཡའ་མེད་པའི་མེ་ལོང་དང་མཚུངས་ཏེ། ཐམས་ཅད་གསལ་བར་འཆར་རོ༎
བཟང་པོས་ངན་པ་འཇོམས།
༡༣ (༦) ཚེ་དང་ལྡན་པ་སོར་མོའི་ཕྲེང་བའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཚེ་དང་ལྡན་པ་སོར་
མོའི་ཕྲེང་བ་ལ་ཚིགས་སུ་བཅད་པ་འདི་གསུངས་སོ།།
གང་གིས་སྡིག་པའི་ལས་བྱས་པ། །དགེ་བས་གཡོགས་པར་གྱུར་པ་དེ།།
སྤྲིན་ལས་གྲོལ་བའི་ཟླ་བ་བཞིན། །འཇིག་རྟེན་འདི་ན་རབ་གསལ་འགྱུར།།
གླེང་གཞི། སོར་མོའི་ཕྲེང་བ་ནི་ཡུལ་ཀོ་ས་ལའི་རྒྱལ་པོ་གསལ་རྒྱལ་གྱི་ཕོ་བྲང་ནང་གི་
མཆོད་དཔོན་ཞིག་གི་བུ་ཡིན་ཅིང་། ཁོ་པའི་དངོས་མིང་ལ་ཨཧྂསཀ་ཞེས་བྱ།
ལོ་ན་ཆུང་དུས་གྲོང་ཁྱེར་ཏཀྵཤིལའི་(Takshashila) ནང་གི་སྙན་གྲགས་ཆེ་བའི་གཙུག་ལག་
སློབ་གྲྭ་ཞིག་ཏུ་བཏང༌། སྐྱེས་སྟོབས་ཀྱི་བློ་གྲོས་ལེགས་ཁར་རང་གི་དགེ་རྒན་གྱི་ཞལ་ལ་ཉན་པོ་
ཡོད་སྟབས། དགེ་རྒན་དང་ཆུང་མས་དམིགས་བསལ་དགའ་པོ་བྱ་ཡུལ་དུ་གྱུར། དེའི་ཕྱིར་སློབ་མ་
གཞན་རྣམས་ཕྲག་དོག་ལངས་ཏེ། ཨཧིཾསཀས་དགེ་རྒན་གྱི་སྐུ་ཟླའི་ལྷན་དུ་ཚུལ་མིན་གྱི་བྱ་བ་བྱེད་
ཀྱི་འདུག་ཅེས། མི་བདེན་རྫུན་བསྒྲིགས་ཀྱིས་དགེ་རྒན་ལ་སྙན་སེང་ཞུས། ཐོག་མར་དགེ་རྒན་གྱིས་
དེ་ལ་ཡིད་ཆེས་མ་བྱས། འོན་ཏེ་ལན་མང་སྙན་སེང་ཞུས་སྟབས་བུ་དེ་ལ་དགྲ་ཤ་ལེན་རྒྱུའི་དམ་
བཅའ་བཞག །བུ་དེ་བསད་ན་དེའི་འབྲས་བུ་ངན་པ་རང་ལ་འབྱུང་བར་དོགས་ཏེ། དེ་ལས་གཏུམ་
དྲག་ཆེ་བའི་འཆར་གཞི་ཞིག་བསམ་བློ་བཏང༌། དེ་ནས་ཨཧིཾསཀ་ལ་སྨྲས་པ། ཅི་སྟེ་བུ་ཁྱོད་ཀྱིས་
སྐྱེས་པའམ་བུད་མེད་སྟོང་ཕྲག་གཅིག་གསོད་ཐུབ་ན། བྱ་དགར་རིན་ཐང་བྲལ་བའི་ཤེས་ཡོན་སྟེར་
ཆོག་ཅེས་ཁས་ལེན་བྱས། བུ་དེར་ཤེས་ཡོན་དེ་དགོས་འདོད་ཆེན་པོ་ཡོད་མོད་ཀྱི་གཞན་སྲོག་
གཅོད་རྒྱུར་འདོད་པ་མེད། འོན་ཏེ་དགེ་རྒན་བསྐུལ་སྟབས་ཁས་བླངས་ཏེ་མི་གསོད་འགོ་བཙུགས།
གྲངས་ནོར་མི་ཐེབས་པའི་སླད་བསད་ཟིན་པའི་མཛུབ་མོ་སྐུད་པས་བསྟར་ལ་བརྒྱུས་ཏེ་སྐེ་རྒྱན་ལྟར་
སྐེ་ལ་བཏགས་པས། སོར་མོའི་ཕྲེང་བ་ཞེས་ཐོགས་ཏེ། ལུང་པའི་སྟོད་སྨད་བར་གསུམ་དུ་འཇིགས་
སྣང་བྱ་ཡུལ་དུ་གྱུར། རྒྱལ་པོས་ཁོ་པའི་གདུག་རྩུབ་ཀྱི་བྱ་སྤྱོད་སྐོར་ཐོས་འཕྲལ་འཛིན་བཟུང་བྱ་
རྒྱུར་བཀའ་རྒྱ་བཏང༌། སོར་ཕྲེང་གི་ཨ་མ་མནཏནིས་(Mantani)རྒྱལ་པོའི་བཀའ་རྒྱ་ཐོས་འཕྲལ་
རང་གི་བུ་ལ་བརྩེ་བས་མ་བཟོད་པར་རྟབ་རྟབ་པོར་བུ་སྐྱོབ་ཕྱིར་ནགས་ཁྲོད་དུ་སོང་། དེའི་ཚེ་སོར་
ཕྲེང་གིས་མི་གྲངས་དགུ་བརྒྱ་དགུ་ཅུ་གོ་དགུ་བསད་ཟིན་ཡང་ད་དུང་སྟོང་ཕྲག་གཅིག་ལོང་བར་
གཅིག་འདང་གི་མེད།
ཉིན་དེའི་ཞོགས་པ་སྔ་པོ་བཅོམ་ལྡན་འདས་ཀྱི་གཟིགས་སྣང་ལ་སོར་མོའི་ཕྲེང་བ་ཤར་
ཏེ༑ གལ་སྲིད་ཁོ་པ་བཀག་འགོག་མ་བྱས་ན། མི་གྲངས་ཆིག་སྟོང་ལོང་བར་ད་དུང་གཅིག་དགོས་
སྟབས། ཁོ་པས་རང་གི་ཨ་མ་མཐོང་ན་གསོད་པར་ངེས་ཞེས་དགོངས། ཨ་མ་བསད་ན་དེའི་འབྲས་
བུར་དམྱལ་བའི་སྐྱེ་བ་རྫོགས་མཐའ་མེད་པ་ལེན་དགོས་པས། བཅོམ་ལྡན་འདས་ཀྱིས་སྙིང་རྗེའི་
དབང་གིས་སོར་ཕྲེང་ཡོད་སའི་ནགས་ཁྲོད་དུ་ཕེབས། སྐབས་དེར་སོར་མོའི་ཕྲེང་བ་ཉིན་མཚན་
མང་པོ་གཉིད་ཁུག་རྒྱུ་མ་བྱུང་སྟབས་ཐང་ཆད་དེ་ལུས་ཟུངས་ཉམས་ཀྱང་ད་དུང་མི་གཅིག་དགོས་
པས། དངངས་སྐྲག་དང་བཅས་སུ་ཐུག་ཀྱང་གསོད་དོ་སྙམ། གློ་བུར་ཕར་ཕྱོགས་ནས་བཅོམ་ལྡན་
འདས་ཕེབས་པ་མཐོང༌། དེ་མ་ཐག་རལ་གྲི་གནམ་ལ་འཕྱར་ཏེ་རྗེས་འདེད་བཏང་ཡང་རྗེས་ཟིན་
རྒྱུའི་ཚབ་ཏུ་ཁོ་པ་ཐང་ཆད། དེ་ནས་བཅོམ་ལྡན་འདས་ལ་བལྟས་ནས་སྐད་ཆེན་པོས། གྲྭ་པ་ཁྱོད་
བྲོས་མཚམས་བཞག་སྟེ་དེ་གར་སྒུགས་ཞེས་བོས་པས། བཅོམ་ལྡན་འདས་ཀྱིས། ངས་མཚམས་
བཞག་ཟིན། མཚམས་མི་འཇོག་མཁན་དེ་ཁྱོད་རེད། ཅེས་གསུངས་པས། སོར་ཕྲེང་གིས་དེའི་གོ་
བ་ལོན་མ་ཐུབ་པར། གྲྭ་པ་ཁྱོད་ཀྱིས་དེ་ལྟར་བརྗོད་དོན་ཅི་ཡིན་ཞེས་དྲིས། དེ་ལ་བཅོམ་ལྡན་འདས་
ཀྱིས། ངས་མཚམས་བཞག་ཟིན་ཞེས་བརྗོད་པ་ཡིན། གང་གིས་ཤེ་ན། ངས་སྲོག་གཅོད་པ་དང༌།
བརྣབ་སེམས། གནོད་སེམས་སོགས་སྤངས་ཏེ། ལྷག་བསམ་དང༌། སྙིང་རྗེ། བཟོད་པ། ཤེས་རབ་
རྒྱུད་ལ་བསྐྱེད་ཟིན་ནོ། །ཞེས་དང༌། འོན་ཏེ་ཁྱོད་ཀྱིས་སྲོག་གཅོད་པ་དང༌། བརྣབ་སེམས། གནོད་
སེམས་སོགས་མ་སྤངས་ཤིང༌། ལྷག་བསམ་དང༌། སྙིང་རྗེ། བཟོད་པ་སོགས་རྒྱུད་ལ་མ་སྐྱེས་པས།
དེས་ན་མཚམས་མི་འཇོག་མཁན་དེ་ཁྱོད་དོ། །ཞེས་གསུངས། དེ་ཐོས་པ་དང་སོར་མོའི་ཕྲེང་བའི་
སེམས་ནང་། གཏམ་འདི་ནི་སྐྱེ་བོ་མཁས་པ་ཞིག་གིའོ། །གྲྭ་པ་འདི་རྣམ་དཔྱོད་ཅན་ཞིག་དང་སྙིང་
སྟོབས་ཅན་ཞིག་གདའ། གཏན་གཏན་སངས་རྒྱས་ཡིན་རྒྱུ་རེད། འདིར་ཆེད་མངགས་བདག་ལ་
ཤེས་རབ་ཀྱི་སྣང་བ་མཐོང་དུ་འཇུག་པར་འོངས་བ་ངེས་སོ་སྙམ་སྟེ། རལ་གྲི་ས་ལ་གཡུགས་ནས་
བཅོམ་ལྡན་འདས་ཀྱི་ཞབས་ལ་གཏུགས་ཏེ་དགེ་འདུན་གྱི་སྡེར་འཇུག་ཏུ་གསོལ་བ་བཏབ། དེ་ལྟར་
བཅོམ་ལྡན་འདས་ཀྱིས་ཁོ་པ་དགེ་འདུན་གྱི་སྡེར་ཞལ་གྱིས་བཞེས་སོ།།
བསྟན་དོན། མི་བསྲུན་སྐྱེ་བོ་ཆེ་གེ་མོ་ཞིག་གི་གཏུམ་སྤྱོད་དེ་རིམ་གྱིས་བཟང་སྤྱོད་དུ་གྱུར་ན།
དེས་འཇིག་རྟེན་ན་ཤེས་རབ་ཀྱི་སྣང་བ་མཆེད་དོ།།
འགྲེལ་པ། ཚིགས་སུ་བཅད་པ་འདི་སོར་མོའི་ཕྲེང་བ་ལ་སྦྱར་ནས་གསུངས་ཤིང༌། སོར་ཕྲེང་
ནི་གྲགས་པ་ཤིན་ཏུ་ཆེ་བའི་བཅོམ་ལྡན་འདས་ཀྱི་སློབ་མ་མཆོག་ཏུ་གྱུར་པའི་ཁྲོད་ནས་གཅིག་གོ།
ཤེས་རབ་ཀྱི་ནི་མིག་མེད་ན། །འཇིག་རྟེན་འདི་ནི་མུན་ནག་ཡིན།
༡༣ (༧) འཐག་མཁན་མ་ཞིག་གི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། འཐག་མཁན་གཞོན་
ནུ་མ་ཞིག་ལ་ཚིགས་སུ་བཅད་པ་འདི་གསུངས་སོ།།
འཇིག་རྟེན་འདི་ནི་མུན་ནག་སྟེ། །འདི་ན་ཉུང་ངུ་ཙམ་གྱིས་མཐོང༌།
རྒྱ་ལས་ཐར་བའི་བྱ་བཞིན་དུ། །མཐོ་རིས་ཡུལ་དུ་འགྲོ་བ་ཉུང༌།།
གླེང་གཞི། ཡུལ་ཨཱལབི་(Alavi) ལ་བསོད་སྙོམས་སྦྱིན་པའི་དུས་སྟོན་གྱི་མཇུག་སྡོམ་མཛད་
སྒོ་ཞིག་གི་སྐབས། བཅོམ་ལྡན་འདས་ཀྱིས་ཕུང་པོ་མི་རྟག་པའི་སྐོར་ལ་ཆོས་གསུངས། དེ་ཉིན་
བཅོམ་ལྡན་འདས་ཀྱིས་བསྩལ་བའི་ཆོས་ཀྱི་སྙིང་དོན་འདི་ལྟར་སྙམ། བདག་གི་ཚེ་མི་རྟག་ནའང་
རྟག་པར་སྣང༌། བདག་ངེས་པར་འཆི་དགོས་ཤིང༌། འཆི་བའི་མཐའ་ཅན་དུ་ཟད། ཚེ་རྟག་པ་མིན་
ཡང་འཆི་བ་རྟག་པར་སྣང༌། ཡང་བཅོམ་ལྡན་འདས་ཀྱིས་མི་རྣམས་ལ་རྒྱུན་དུ་དྲན་ཤེས་བསྟེན་
དགོས་པ་དང་། ཉེར་ལེན་གྱི་ཕུང་པོའི་རང་བཞིན་རྟོགས་པ་ལ་འབད་དགོས་སོ། ཞེས་དང༌། སྐྱེ་
བོ་གང་ཞིག་གིས་ལག་ཏུ་རྒྱུག་པའམ་མདུང་སོགས་ཀྱི་མཚོན་ཆ་ཐོགས་ན་དུག་སྦྲུལ་ལྟ་བུའི་དགྲ་
ལ་ཁ་གཏད་ཀྱི་གྲ་སྒྲིག་ཟིན་པ་ལྟར། རྟག་ཏུ་འཆི་བ་མི་རྟག་པ་ལ་དྲན་ཤེས་བསྟེན་པའི་སྐྱེ་བོ་ཞིག་
གིས་འཆི་བ་ཐོག་ཏུ་བབས་པའི་ཚེ་སེམས་མི་འཁྲུགས་པར་གདོང་ལེན་བྱས་ཏེ། འཇིག་རྟེན་འདི་
ནས་ཕྱི་མར་སྐྱེ་གནས་བཟང་པོ་ཞིག་ཏུ་ཆས་པར་འགྱུར་ཏོ། །ཞེས་གསུངས། མང་པོས་གོང་གི་
བསླབ་བྱའི་གདམས་ངག་ལ་སྣང་བ་དེ་ཙམ་མ་གཏད། འོན་ཀྱང་ལོ་ན་བཅུ་དྲུག་ལ་སོན་པའི་འཐག་
མཁན་གཞོན་ནུ་མ་ཞིག་གིས་གདམས་ངག་གི་དོན་གསལ་པོར་རྟོགས། དེ་ལྟར་ཆོས་བསྟན་པའི་
རྗེས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་ཕྱིར་ཕེབས་སོ།།
ལོ་ངོ་གསུམ་གྱི་རྗེས། བཅོམ་ལྡན་འདས་ཀྱིས་ཡེ་ཤེས་ཀྱི་སྤྱན་གྱིས་འཇིག་རྟེན་ལ་གཟིགས་
ཏེ་བརྟགས་པ་ན། གཟིགས་སྣང་དུ་འཐག་མཁན་གཞོན་ནུ་མ་དེ་ཤར་བས། ཁོ་མོར་རྒྱུན་ཞུགས་
ཀྱི་འབྲས་བུ་འཐོབ་པའི་དུས་ལ་བབས་པ་མཁྱེན། དེའི་ཕྱིར་བཅོམ་ལྡན་འདས་ཀྱིས་ཡུལ་ཨཱལབིར་
ཆོས་ལན་གཉིས་པ་བསྟན་དུ་བྱོན་ནོ། །འཐག་མཁན་ན་ཆུང་མ་དེས་བཅོམ་ལྡན་འདས་དགེ་འདུན་
ལྔ་བརྒྱའི་འཁོར་དང་བཅས་སླར་ཕེབས་པ་ཐོས་འཕྲལ་ཆོས་ཉན་རྒྱུའི་འདུན་པ་ཇེ་ཆེར་འཕེལ། འོན་
ཏེ་ཡབ་ཀྱིས་ཁོ་མོར་སྐུད་པ་འཐག་ཏུ་བཅུག་པས། བུ་མོས་འཕྲལ་མ་ཉིད་དུ་སྐུད་པ་བཏག་རྗེས་
ཡབ་ཀྱི་དྲུང་དུ་སྐྱེལ་བར་སོང༌། ལམ་བར་དུ་བཅོམ་ལྡན་འདས་ཀྱིས་ཆོས་གསུང་སའི་གནས་དེར་
འགྲོ་མཚམས་བཞག་སྟེ་ཙོག་གེར་ལངས་ནས་བསྡད།
དེའི་ཚེ་བཅོམ་ལྡན་འདས་ཀྱི་འཐག་མཁན་གཞོན་ནུ་མ་དེ་ཆོས་ཉན་དུ་འོང་བ་མཁྱེན་པ་དང༌།
ཡང་ཁོ་མོ་ཡབ་ཀྱི་དྲུང་དུ་སླེབས་མ་ཐག་འཆི་བར་འགྱུར་པའང་མཁྱེན། དེས་ན་ཚུར་ལོག་ཡོང་
བའི་ཚེ་མ་ཡིན་པར་ཕར་འགྲོ་བའི་ཚེ་ཆོས་ཉན་རྒྱུ་ཤིན་ཏུ་གནད་ཆེ་བར་གཟིགས། དེ་ནས་ཁོ་མོ་
ཆོས་ཞུ་བའི་ཚོགས་ཀྱི་མཐར་སླེབས་པ་དང་། བཅོམ་ལྡན་འདས་ཀྱིས་ཁོ་མོར་གཟིགས་པ་འཐག་
མཁན་གྱིས་མཐོང་བས། རང་གི་ལག་ཏུ་བཟུང་བའི་གཟེབ་མ་ས་ལ་གཡུགས་ཏེ་གུས་པ་ཆེན་པོས་
བཅོམ་ལྡན་འདས་ཀྱི་གམ་དུ་བཅར། ཁོ་མོར་དྲི་བ་བཞི་དྲིས་པ་ཚང་མར་ལན་ཕུལ། ལན་ཕུལ་བ་
ཆོས་ཞུ་བ་གཞན་གྱིས་ཐོས་འཕྲལ་བཅོམ་ལྡན་འདས་ལ་གུས་བརྩི་མི་འདུག་ཅེས་བསྙོན་འཛུགས་
བྱས། ཡང་ལན་དེ་དག་གོ་དོན་ཅི་ཡིན་ནམ་ཞེས་བཀའ་གནང་པས། ཁོ་མོ་ན་རེ། སློབ་དཔོན་
མཆོག །ཁྱེད་ཉིད་ཀྱིས་བདག་ཁྱིམ་ནས་འོངས་པ་མཁྱེན་པས། ངས་དེ་བཀྲལ་བ་ཡིན་ཞེས་དང༌།
ཁྱེད་ཀྱི་དྲི་བ་དང་པོས། སྔོན་གྱི་སྐྱེ་བ་ཅི་འདྲ་ཞིག་ནས་བདག་འདིར་འོངས་སམ་ཞེས་བཀའ་འདྲི་
གནས་པ་ལ། ངས་མི་ཤེས་སོ་ཞེས་ལན་ཕུལ་བ་ཡིན། དྲི་བ་གཉིས་པས། འདི་ནས་ཤི་འཕོས་ཏེ་
ཕྱི་མའི་ལུས་རྟེན་གང་འདྲ་ཞིག་ལེན་ནམ་ཞེས་པ་ལ། ངས་མི་ཤེས་སོ་ཞེས་ལན་ཕུལ་བ་ཡིན། དྲི་
བ་གསུམ་པས། ང་ཉིན་ཞིག་འཆི་རྒྱུ་ཡིན་པ་ཤེས་སམ་ཞེས་པ་ལ། ངས་ཤེས་སོ་ཞེས་ལན་ཕུལ་
བ་ཡིན། དྲི་བ་བཞི་པས། བདག་ནམ་འཆི་བར་འགྱུར་རམ་ཞེས་པ་ལ། ངས་མི་ཤེས་སོ་ཞེས་ལན་
ཕུལ་བ་ཡིན། ཞེས་ཞུས། ཁོ་མོའི་བཤད་པ་ལ་བཅོམ་ལྡན་འདས་ཐུགས་རབ་ཏུ་དགྱེས་ཏེ་ཆོས་
ཞུ་ལ་རྣམས་ལ་འདི་སྐད་ཅེས་བཀའ་བསྩལ། ཁྱེད་ཅག་ཕལ་མོ་ཆེས་འཐག་མཁན་གཞོན་ནུ་མའི་
ལན་གྱི་དོན་གསལ་པོ་མི་ཤེས་ཤིང་། གང་དག་མ་རིག་པའི་མུན་པས་བསྒྲིབས་པ་རྣམས་ཀྱིས་
མཐོང་བར་མི་ནུས་སོ། །ཞེས་གསུངས། དེ་ནས་ཁོ་མོས་མུ་མཐུད་དེ་ཡབ་ཀྱི་ཕྱོགས་སུ་བསྐྱོད།
དེར་སླེབས་པའི་ཚེ། ཡབ་གཉིད་དུ་ཡུར་བ་གློ་བུར་དུ་སད་དེ་ལག་པ་ཤོར་ནས་སྐུད་པ་འཐེན་པས་
ལྕགས་ཁབ་བུ་མོའི་ནུ་མར་ཟུག་སྟེ་དེ་མུར་ཤི། ཡབ་མྱ་ངན་གྱིས་སྙིང་རླུང་སྟོད་ལ་འཚངས། སྨྲེ་
སྔགས་འདོན་བཞིན་མིག་ཆུ་ཤོར་ཏེ་བཅོམ་ལྡན་འདས་ཀྱི་དྲུང་དུ་བཅར་ནས་དགེ་འདུན་གྱི་སྡེར་
འཇུག་ཏུ་གསོལ་བ་བཏབ། རབ་ཏུ་བྱུང་ནས་མི་རིང་བར་དགྲ་བཅོམ་པའི་གོ་འཕང་ཐོབ་བོ།
བསྟན་དོན། འཇིག་རྟེན་ན་སྐྱེ་བོ་ཕལ་ཆེ་བས་(དངོས་པོའི་གནས་ལུགས་) མཐོང་བར་
མི་ནུས་སོ། །དེ་དག་ལས་ཉུང་ཤས་ཤིག་ལ་དེ་མཐོང་བའི་ནུས་པ་ལྡན་ཞིང་མཐོར་བར་འགྱུར་
ཏོ༑༑ཉུང་ཤས་ཤིག་རྒྱ་རྙི་ལས་ཐར་བའི་བྱེའུ་ཞིག་ལྟར། མཐོ་རིས་སུ་འགྲོའོ།།
འགྲེལ་པ། སོ་སོའི་སྐྱེ་བོ་རྣམས་ཀྱིས་ལོང་བ་ལྟར་ཐར་པའི་ལམ་མི་ཤེས་ཤིང་མི་མཐོང་ངོ་།
མཐོང་བའི་ནུས་པ་ལྡན་པ་ནི་ཤིན་ཏུ་ཉུང་ངོ༌༎
མཁས་པས་འཇིག་རྟེན་བརྒལ་ནས་འགྲོ །
༡༣ (༨) དགེ་འདུན་སུམ་ཅུའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། དགེ་འདུན་སྡེ་པ་ཞིག་
ལ་ཚིགས་སུ་བཅད་པ་འདི་གསུངས་སོ།།
ངང་པ་ཉི་མའི་ལམ་དུ་བགྲོད། །རྫུ་འཕྲུལ་ལྡན་པ་མཁའ་ལ་འགྲོ།།
སྡེ་དང་བཅས་པའི་བདུད་ཕམ་ནས། །བརྟན་པ་འཇིག་རྟེན་དག་ལས་འདའ།
གླེང་གཞི། ཉིན་ཞིག་ས་ཆ་ག་གེ་མོ་ཞིག་ནས་དགེ་འདུན་སུམ་ཅུ་བཅོམ་ལྡན་འདས་མཇལ་དུ་
འོངས། དེའི་ཚེ་ཚེ་དང་ལྡན་པ་ཀུན་དགའ་བོའང་བཅོམ་ལྡན་འདས་ཀྱི་དྲུང་དུ་གཅར་བཞིན་
པ་ན། ཀུན་དགའ་བོའི་སེམས་ནང༌། བཅོམ་ལྡན་འདས་ཀྱིས་དགེ་འདུན་དེ་དག་ལ་མཇལ་ཁ་
གནང་མ་གྲུབ་བར་བདག་འདིར་བསྒུགས་སྡོད་དོ་སྙམ་སྟེ། རྒྱལ་སྒོའི་འགྲམ་དུ་བསྒུགས་ནས་
བསྡད་དོ། །སངས་རྒྱས་ཀྱིས་ཁོང་ཚོར་འཚམས་འདྲི་གནང་རྗེས་ཐུགས་དགྱེས་ཚོར་ཆེན་པོས་
ཆོས་གསུངས་པས། དགེ་འདུན་དེ་དག་ལ་དགྲ་བཅོམ་པའི་གོ་འཕང་ཐོབ་པ་དང་རླུང་ལ་བཞོན་
ནས་ཞལ་གྱེས་སོ།
དགེ་འདུན་རྣམས་ཡུན་རིང་ཕྱིར་མ་ཕེབས་སྟབས་སྒུག་མ་བཟོད་པར། ཀུན་དགའ་བོ་བཅོམ་
ལྡན་འདས་ཀྱིས་དྲུང་དུ་བཅར་ཏེ། སློབ་དཔོན་མཆོག །ཁྱེད་ཀྱི་གམ་དུ་བཅར་བའི་དགེ་འདུན་སུམ་
ཅུ་གང་དུ་བཞུགས་ལགས་སམ། ཞེས་ཞུས་པས། བཅོམ་ལྡན་འདས་ཀྱིས། གཤེགས་ཟིན་ནོ་
ཞེས་གསུངས། ལམ་གང་ཞིག་བརྒྱུད་ནས་གཤེགས་ལགས་སམ། ཞེས་པར། མཁའ་དབྱིངས་
ནས་གཤེགས་སོ་ཞེས་གསུངས། དེས་ན་ཁོང་ཚོས་མྱ་ངན་གྱི་རྒྱུ་སྤངས་ཟིན་ནམ་ཞེས་ཞུས་པར།
ཀུན་དགའ་བོ། དེ་དེ་བཞིན་ནོ། །ངས་ཁོང་ཚོར་ཆོས་བསྟན་པས་དགྲ་བཅོམ་པའི་གོ་འཕང་ཐོབ་
བོ༑ ༑ཞེས་བཀའ་བསྩལ། དེའི་ཚེ་ངང་པ་ཁྱུ་ཞིག་མཁའ་ལ་འཕུར་བཞིན་པ་གཟིགས་པས། བཅོམ་
ལྡན་འདས་ཀྱིས་འདི་སྐད་ཅེས་བཀའ་བསྩལ། རིགས་ཀྱི་བུ། གང་དག་འཇིག་རྟེན་ལས་འདས་
པའི་སྟོབས་བཞི་ཡོངས་སུ་མངོན་དུ་བྱས་པ་དག་གིས་ངང་པ་བཞིན་དུ་མཁའ་ལ་འཕུར་རོ༎
ཞེས་གསུངས༎
བསྟན་དོན། ངང་པས་མཁའ་དབྱིངས་སུ་ཉི་མའི་ལམ་དུ་འཕུར། དེ་ལྟར་རྫུ་འཕྲུལ་གྱི་སྟོབས་
མངའ་བ་དག་གིས་མཁའ་ལ་འཕུར་རོ། བརྩོན་འགྲུས་ཅན་དང༌། མཁས་པ། དམ་པའི་སྐྱེ་བོ་རྣམས་
ཀྱིས་ཤེས་རབ་ཀྱི་དམག་གིས་འཆི་བ་དབང་དུ་བསྡུས་ནས་འཁོར་བ་ལ་རྒྱབ་ཀྱིས་ཕྱོགས་ཏེ་ཐར་
པའི་ས་ལ་བགྲོད་དོ༎
འགྲེལ་པ། རྫུ་འཕྲུལ་གྱི་སྟོབས་ནང་སེམས་དོན་གྱི་སྟོབས་དྲུག་ལ་གཅིག་གཏོགས་ཅིང༌།
སྤྱིར་དབྱེ་ཚུལ་ལ། དཔེར་ན། གཏན་ལ་འབེབས་པའི་སྟོབས། སྣམ་པ་སྣ་ཚོགས་སུ་བྱེད་པའི་
སྟོབས། རྣམ་པ་སྒྱུར་བའི་སྟོབས། གཟུགས་གཞན་དུ་བྱེད་པའི་སྟོབས། གསར་གཏོད་ཀྱི་སྟོབས།
ལུས་གཞན་དུ་སྤྲུལ་བའི་སྟོབས། རིག་ཤེས་ཀྱི་སྟོབས། མི་འཇིགས་པའི་སྟོབས། ཏིང་ངེ་འཛིན་དུ་
འཇུག་པའི་སྟོབས་སོགས་མང་དུ་མཆིས། དམ་པའི་སྐྱེ་བོའི་སྟོབས་ནི་རང་གི་བསམ་བློ་ལ་སྟངས་
འཛིན་ནུས་པའི་སྟོབས་སོ། །དེ་ཡང་རུང་བ་མིན་པ་ལ་རུང་བ་དང་། རུང་བ་ལ་རུང་བ་མིན་པར་
ལྟ་བའི་བློ་སོགས་ལ་ཁ་ལོ་བསྒྱུར་ནས་རྟག་ཏུ་སེམས་མི་འཁྲུགས་པར་བཏང་སྙོམས་སུ་གནས་པ་
ལའོ། །དེ་ལྟར་བློ་སྦྱོང་བའི་ཚུལ་ཡང་མདོ་རྒྱུད་ནང་དུ་གསལ།
སྟོབས་སྦྱོང་བའི་ཐབས་ལ་ཆོས་བཞི་སྟེ། འདུན་སེམས་ཀྱི་གྲོགས་དང་བཅས་པའི་ཀུན་སློང་
གི་ཏིང་ངེ་འཛིན། ནུས་པའི་ཏིང་ངེ་འཛིན། རྣམ་ཤེས་ཀྱི་ཏིང་ངེ་འཛིན། དཔྱོད་པའི་ཏིང་ངེ་འཛིན་
དང་། དེ་དག་ནི་འཇིག་རྟེན་ལས་འདས་པའི་ལམ་མམ་ལམ་གྱི་འབྲས་བུ་དང་སྦྲེལ་ལོ། །འཇིག་རྟེན་
པའི་ཆོས་ནི་ཀུན་སློང་གི་རྐྱེན་ཏེ། རབ་ཏུ་བྱུང་བས་ཀུན་སློང་ལ་དབང་བྱས་ཏེ་ཏིང་ངེ་འཛིན་བསྐྱེད་
པར་བྱེད་དོ། །ཏིང་ངེ་འཛིན་བཞི་ཡི་ཐབས་ཀྱིས་རྫུ་འཕྲུལ་གྱི་སྟོབས་སོགས་བསྐྱེད་པར་བྱེད། དེ་
ལྟའི་སྟོབས་མངོན་དུ་བྱས་པ་ན། རྣ་བས་ལྷ་སོགས་ཀྱི་སྐད་ཐོས་པ། གཞན་སེམས་ཤེས་པ། སྔོན་
གྱི་སྐྱེ་བ་དྲན་པ། ཤི་འཕོས་ཏེ་སྐྱེ་བ་ལེན་པ། ཕྱོགས་རིས་མཐར་མི་ལྷུང་བ། ཤེས་རབ་ཀྱི་གྲོགས་
དང་བཅས་པས་སེམས་མུན་པ་ལ་གྲོལ་བ་སོགས་འོང༌།
རྟོགས་པའི་ཡོན་ཏན་མངའ་བ་སྟེ་དགྲ་བཅོམ་པ་རྣམས་ཀྱིས་རྫུ་འཕྲུལ་གྱིས་མཁའ་ལ་འཕུར་
བ་དང༌། གང་སྒྲུབ་དགོས་པ་དག་བསྒྲུབས། སྡུག་བསྔལ་གྱི་ཁུར་པོ་ཆེན་པོ་ལས་རྒྱལ། སྲེད་པ་དང་
མ་རིག་པ་སོགས་ཀྱི་ཉོན་མོངས་པ་ཐམས་ཅད་སྤངས། ལྷའམ་མཐོ་རིས་ཀྱི་འགྲོ་བ་ལས་ལྷག་པར་
མི་བཟོད་པ་དང་དྲི་མ་བཅོམ་སྟེ། ཞི་བ་མྱ་འདས་ཀྱི་ས་ལ་མི་ཟད་པའི་བདེ་བ་མྱོང་ངོ་།།
རྫུན་པས་ཉེས་པ་ཅི་ཡང་གསོག །
༡༣ (༩) ཚངས་སྤྱོད་མ་ཅིནཅཱམཱནབིཀཱའི་(Cincamanavika) སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཚངས་སྤྱོད་མ་
ཅིནྣཱམཱནབི ཀཱ་ལ་ཚིགས་སུ་བཅད་པ་འདི་གསུངས་སོ།།
ཆོས་གཅིག་འདའ་བར་བྱས་པ་ཡི། །བརྫུན་ཚིག་སྨྲ་བའི་སྐྱེ་བོ་ནི།
འཇིག་རྟེན་ཕ་རོལ་བརྙས་རྣམས་ཀྱིས། །མི་བྱ་བ་ཡི་སྡིག་པ་མེད།།
གླེང་གཞི། སྔོན་སྐབས་ཤིག་ལ་སངས་རྒྱས་བཅོམ་ལྡན་འདས་ཆོས་གསུང་བར་ཕེབས་བཞིན་པ་
ན༑ མི་ཚོགས་མང་དུ་ཆོས་ཞུ་བར་དབང་མེད་དུ་འཁོར་བས། ཆོས་ལུགས་གཞན་གྱི་བྱ་བྲལ་བ་
དག་གིས་ཁོང་ཚོའི་རྗེས་འཇུག་གདུལ་བྱ་ཇེ་ཉུང་དུ་འགྲོ་བ་ཤེས། དེར་བརྟེན་བཅོམ་ལྡན་འདས་
ཀྱི་མཚན་སྙན་ལ་དམའ་འབྱིན་རྒྱུའི་ཇུས་ངན་བཤམས། དེ་ཡང་ཁོང་ཚོའི་ཆོས་ལ་མོས་པའི་དད་
ལྡན་མ་ཅིནྣཱམཱནབིཀཱ་ཞེས་པའི་ཚངས་སྤྱོད་ལ་གནས་པའི་བུད་མེད་མཛེས་མ་ཞིག་ཡོད་པ་སྐད་
བཏང་ནས་སྨྲས་པ། ཅི་སྟེ་ངེད་ཅག་གི་ཁེ་ཕན་ཁྱོད་ཀྱི་སེམས་ལ་ཡོད་ན། ངེད་ཅག་ལ་རོགས་
པ་བྱས་ཏེ་དགེ་སྦྱོང་གོའུ་ཏ་མ་ངོ་ཚ་ཁ་སྐྱེངས་ཀྱི་གནས་སུ་ཅིས་ཀྱང་འཁོད་ཅེས་བསྐུལ་བས།
ཅིནྣཱམཱནབིཀཱས་དེ་ལྟར་བྱ་རྒྱུ་ཁས་བླངས། ཉིན་དེའི་ཕྱི་དྲོ་ཁོ་མོས་ལག་ཏུ་མེ་ཏོག་འགའ་བཟུང་ནས་
རྒྱལ་བྱེད་ཚལ་གྱི་དགོན་ལ་ཁ་ཕྱོགས་ཏེ་བསྐྱོད། མི་རྣམས་ཀྱིས་ཁོ་མོར་གང་དུ་འགྲོའམ་ཞེས་
དྲིས་ཙ་ན། ཁྱེད་ཅག་གིས་བདག་གང་དུ་འགྲོ་མིན་ཤེས་ན་ཅི་ཕན་ཟེར། དེ་ནས་རྒྱལ་བྱེད་ཚལ་
གྱི་དགོན་པའི་ཉེ་འགྲམ་གྱི་བྱ་བྲལ་བ་གཞན་གྱི་གནས་སུ་སོང་ནས་རྒྱལ་བྱེད་ཚལ་དུ་ནུབ་དེར་
བསྡད་པའི་ཁུལ་གྱིས་ཞོགས་པ་སྔ་པོ་ཕྱིར་ལོག །གཞན་གྱི་དྲིས་པའི་ཚེ། ཁོ་མོ་ན་རེ། བདག་རྒྱལ་
བྱེད་ཚལ་གྱི་དགོན་དུ་གོའུ་ཏ་མའི་གཞལ་ཡས་ཁང་དུ་གོའུ་ཏ་མ་དང་ལྷན་དུ་ནུབ་གཅིག་བསྡད་
དོ༑ ༑ཞེས་ལན་བཏབ། ཟླ་བ་གསུམ་མམ་བཞིའི་རྗེས་རང་ལ་མངལ་ཆགས་པའི་རྣམ་པ་སྟོན་ཕྱིར་
ལྟོ་བའི་མཚམས་སུ་རས་རྡོག་གིས་ལྡིར་ལྡིར་བཟོས། དེ་ནས་ཟླ་བ་བརྒྱད་དམ་དགུ་སོང་བའི་རྗེས་
ལྟོ་བའི་སྟེང་ཤིང་ལེབ་ཟླུམ་པོ་བཅུག །ལག་པ་དང་རྐང་པར་བརྡུངས་ནས་སྐྲང་དུ་བཅུག །ཟོལ་
གྱིས་ཐང་ཆད་པའི་ཁུལ་བྱས་སོ། །དེ་ལྟར་ཁོ་མོས་སྦྲུམ་ལྡན་མ་ཞིག་གི་ཆ་ལུགས་འཁྲུལ་མེད་ཅིག་
བཟུང་སྟེ། ད་གཟོད་ཕྱི་དྲོ་ཞིག་ལ་རྒྱལ་བྱེད་ཚལ་གྱི་དགོན་དུ་བཅོམ་ལྡན་འདས་ལ་ཁ་གཏད་གཅོག་
ཏུ་བསྐྱོད་དོ།།
དེའི་ཚེ་སངས་རྒྱས་བཅོམ་ལྡན་འདས་ཀྱིས་དགེ་འདུན་དང་ཁྱིམ་པའི་ཚོགས་ཀྱི་དབུར་
བཞུགས་ཏེ་ཆོས་གསུངས་བཞིན་མཆིས། ཁོ་མོས་བཅོམ་ལྡན་འདས་ཆོས་གསུངས་བཞིན་
བཞུགས་པ་མཐོང་བ་ན། འདི་ལྟར་སྨྲས། ཨ་ཙི་གྲྭ་རྒན། ཁྱོད་ཀྱིས་གཞན་ལ་ཆོས་བཤད་བྱེད་པ་
ལས་གཞན་ཅི་ཡང་མི་ཤེས། བདག་ལ་ཁྱོད་ཀྱི་ཕྲུ་གུ་ཆགས་ནས་ཡུན་རིང་སོང་ཡང་། ད་དུང་ཁྱོད་
ཀྱིས་ཕྲུ་གུ་བཙའ་རྒྱུར་ཅི་ཡང་མ་བྱས། ཁྱོད་ཀྱིས་རང་ཉིད་གཅིག་པུ་སྐྱིད་པོ་གཏོང་རྒྱུ་ལས་གཞན་
ཅི་ཡང་མི་ཤེས་སོ། །ཞེས་གཤེས། བཅོམ་ལྡན་འདས་ཀྱིས་ཆོས་གསུང་མཚམས་ཡུད་ཙམ་བཞག་
ཨ་ཅེ་ལགས། ཁྱོད་ཀྱིས་གང་སྨྲས་པ་བདེན་རྫུན་ཅི་ཡིན་ང་དང་ཁྱོད་ཀྱིས་མ་གཏོགས་མི་ཤེས་
ཞེས་གསུངས། ཅིནྟྲམཱནབིཀཱ་ན་རེ། ཁྱོད་ཀྱིས་བཤད་པ་བདེན། ངེད་གཉིས་ཀྱིས་མ་གཏོགས་
གཞན་གྱིས་ཇི་ལྟར་ཤེས་ནུས་ཏེ་མི་ནུས་སོ། །ཞེས་སྨྲས།
དེའི་ཚེ་ལྷའི་རྒྱལ་པོ་བརྒྱ་བྱིན་གྱིས་རྒྱལ་བྱེད་ཚལ་གྱི་དགོན་དུ་ཁ་མཆུ་བྱུང་བ་ཤེས་ཏེ། ལྷ་
བཞི་བྱི་བ་བཞིའི་ཆ་བྱད་དུ་སྤྲུལ་ནས་བཏང༌། བྱི་བ་བཞི་པོས་ཁོ་མོའི་གོས་ཀྱི་འོག་ཏུ་འཛུལ་ནས་
ལྟོ་བའི་མཚམས་སུ་ཤིང་ལེབ་སྐུད་པས་བསྡམས་པར་སོ་བཏབ་སྟེ་བཅད་པས་ཤིང་ལེབ་ཟགས་
ནས་ཁོ་མོའི་གདོང་རིས་ངོ་མ་ཕྱིར་མངོན། ཆོས་ཞུ་བ་རྣམས་ཀྱིས་ཁོང་ཁྲོ་ཆེན་པོས། ཨ་ཙི། བུད་
མེད་གདུག་པ་ཅན། གཡོ་ཁྲམ་ཅན། སྡིག་ཏོ་ཅན་འདིས་སངས་རྒྱས་ལ་བསྙོན་འཛུགས་ཕོད་པ་
ཁྲེལ་མེད་ལུགས་མེད་རང་རེད་ཟེར་བ་དང༌། ལ་ལས་ཁོ་མོར་ཐུ་ལུད་བཏབ་སྟེ་ཕྱིར་ཕུད་པས།
ཅིནྣཱམཱནབིཀཱ་བླ་སྐམ་ནས་རང་ནུས་གང་ཡོད་ཀྱིས་བྲོས་སོ། །མི་རིང་བའི་སར་སླེབས་པ་དང་གློ་
བུར་ས་ངོས་གས་ཏེ་ཁོ་མོ་ས་འོག་ཏུ་བསྟིམས་སོ།།
བསྟན་དོན། རྫུན་ཚིག་སྨྲ་བ་སྟེ་དྲང་བདེན་གྱི་གཏམ་ལ་རྒྱབ་ཀྱིས་ཕྱོགས་པའི་མི་བསྲུན་སྐྱེ་
བོས་ཕྱི་མའི་རེ་བ་ཐམས་ཅད་རྨེག་མེད་དུ་བཅོམ་ནས་ཟད་པར་བྱེད་དོ།།
འགྲེལ་པ། རྫུན་གྱི་གཉེན་པོ་ནི་བདེན་པའོ། །ཀུན་རྫོབ་དང་དོན་དམ་པའི་བདེན་པ་གཉིས་
ལ་བསླབས་པ་དང་དམ་པའི་ཆོས་ཉམས་སུ་བླངས་པ་ན། དང་པོ་རྫུན་པའི་ཆོས་ཀྱི་ངོ་བོ་རྟོགས་
པ་དང་། གཉིས་པ་དོན་དམ་པའི་གནས་ལུགས་རྟོགས་པ་ལ་འབད་དོ། །གང་ཞིག་སངས་ཡོངས་
སུ་རྒྱས་པ་ན། བཅོམ་ལྡན་འདས་དང་དམ་པའི་སྐྱེ་བོ་གཞན་ལྟར་དོན་དམ་བདེན་པ་མངོན་སུམ་
དུ་རྟོགས་པའམ་ཆོས་རྣམས་ཀྱི་གནས་ལུགས་ཇི་ལྟ་བ་བཞིན་དུ་མཁྱེན་ཅིང༌། ནང་པ་སངས་རྒྱས་
པའི་ཆོས་ཚུལ་ལས་བཤད་པའི་ལམ་རྣམས་ཕན་ཚུན་འབྲེལ་བའང་ཁོང་དུ་ཆུད་དོ། །མྱ་ངན་ལས་
འདས་པ་ཆེན་པོའི་དབྱིངས་སུ་ཞུགས་པའི་རྗེས་བཅོམ་ལྡན་འདས་ཀྱིས། བདེན་པ་ལ་གཉིས་པ་
མེད་དོ། །ཞེས་གསུངས། དེ་ལྟའི་བདེན་པ་རྟོགས་པའི་ཤེས་རབ་ཚུལ་བཞིན་དུ་ཉམས་སུ་བླངས་
པའི་ཚུལ་ཡང་བིདྷུར པརདིཏའི་(Vidhura-Pardita) སྐྱེས་རབས་ནང་གསལ་ཞིང༌། སྐབས་
ཤིག་ལ་བིདྷུར པརདིཏ་ནགས་ཁྲོད་དུ་སྲིན་པོ་ཞིག་གིས་བཙན་བཟུང་བྱས་པའི་ཚེ། འཛིན་བཟུང་
བྱེད་པོའི་སེམས་ནང་དོན་གཉེར་གྱི་བློ་བསྐྱེད་ཕྱིར་འཇིགས་པ་མེད་པར་རང་ཉིད་འཆི་རྒྱུར་གྲ་སྒྲིག་
ལེགས་པོ་ཞིག་བྱས། དེར་བརྟེན་སྲིན་པོ་དེས་པརདིཏར་ཉམས་ཚོད་ལེན་ཆེད་གྲོང་ནང་ལོག་ཏུ་
བཅུག་ནས་མྱུར་དུ་ཕྱིར་ཤོག་ཅེས་བཤད། པརདིཏ་རང་ཉིད་ཀྱིས་ཀྱང་དེ་དེ་བཞིན་ཕྱིར་ལོག །དེ་
ལྟར་དྲང་པོ་བྱས་པའི་སྟོབས་ཀྱིས་སྲིན་པོ་དེར་སེམས་འགུལ་ཐེབས་ཏེ། པརདིཏ་མ་བཟས་པར་
གློད་བཀྲོལ་བཏང་ངོ༌༎
དེ་ལས་ལྡོག་སྟེ། རྫུན་སྨྲ་བའི་སྐྱེ་བོས་རང་གིས་རང་ལ་མཐོང་བྱེད་མི་ཐུབ་ཅིང༌། སྐྱེ་བ་སྔ་
ཕྱི་ལ་མོས་པ་མེད་པ། བྱ་བ་ངན་པས་འབྲས་བུ་མི་སྡུག་པ་སྟེར་བར་རྨོངས་པས། སླར་མི་དགེ་བའི་
ལས་བྱེད་པ་ལ་ཐེ་ཚོམ་མེད་དོ། །དེ་ལྟའི་གང་ཟག་གིས་འཇིག་རྟེན་དང༌། མཐོ་རིས། ཐར་པ་བཅས་
ཀྱི་བདེ་བ་མི་མཐོང་ངོ༌།།
བཟང་པོའི་ལས་ལས་བདེ་བ་སྟེར།
༡༣ (༡༠) འགྲན་ཟླ་བྲལ་བའི་བསོད་སྙོམས་སྦྱིན་པའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཡུལ་ཀོ་ས་ལའི་རྒྱལ་
པོ་གསལ་རྒྱལ་གྱི་འགྲན་ཟླ་བྲལ་བའི་བསོད་སྙོམས་ཀྱི་སྦྱིན་པ་ལ་བསྟུན་ནས་ཚིགས་སུ་བཅད་པ་
འདི་གསུངས་སོ།།
འཇུངས་པ་མཐོ་རིས་འཇིག་རྟེན་མི་འགྲོ་སྟེ། །བྱིས་པ་སྦྱིན་པའི་ཕན་ཡོན་བརྗོད་མི་བྱེད༎
བསྟན་པ་སྦྱིན་ལ་རྗེས་སུ་ཡི་རངས་པ། །དེ་ཡིས་དེ་ནི་གཞན་དུ་བདེ་བར་འགྱུར།།
གླེང་གཞི། སྔོན་ཡུལ་ཀོ་ས་ལའི་རྒྱལ་པོ་གསལ་རྒྱལ་གྱིས་བཅོམ་ལྡན་འདས་དང་དགེ་འདུན་རྣམས་
ལ་བསོད་སྙོམས་རྒྱ་ཆེན་པོ་ཕུལ་བས། རྒྱལ་པོའི་ཆབ་འབངས་ཀྱིས་ཀྱང་དེ་ལ་འགྲན་ཟླའི་ཚུལ་དུ་
རྒྱལ་པོ་ལས་ལྷག་པའི་བསོད་སྙོམས་ཀྱི་སྦྱིན་པ་རྒྱ་ཆེ་བཏང་། དེ་ལྟར་རྒྱལ་པོ་དང་ཆབ་འབངས་མི་
སེར་དབར་བསོད་སྙོམས་འབུལ་ཕྱོགས་ཐད་འགྲན་སྡུར་བསྟར་ཆགས་སུ་བྱུང༌། མཐར་བཙུན་མོ་
མལླིཀཀའི་སེམས་ནང་འཆར་གཞི་ཞིག་འཁོར་ཏེ། དེ་ལག་བསྟར་ཆེད་ལྡིང་གུར་ཆེན་པོ་ཞིག་རྒྱག་
ཏུ་རྒྱལ་པོར་རེ་བ་ཞུས། དེ་རྗེས་གདུགས་དཀར་པོ་ལྔ་བརྒྱ་དང་གླང་ཆེན་གཡུང་བ་ལྔ་བརྒྱ་གསོལ་
རས་ཞུས། གླང་ཆེན་ལྔ་བརྒྱ་ནི་དགེ་འདུན་ལྔ་བརྒྱ་བཞུགས་སའི་ས་སྟེང་དུ་ཕུབ་པའི་གདུགས་
དཀར་པོ་ལྔ་བརྒྱ་འཛིན་པའི་སླད་དང༌། ལྡིང་གུར་གྱི་དབུས་སུ་དྲི་བཟང་དང་བདུག་སྤོས་བཀང་པའི་
ཀོ་གྲུ་བཅུ་བཞག །དེར་ད་དུང་རྒྱལ་པོའི་སྲས་མོ་ཉི་བརྒྱ་ལྔ་བཅུས་དགེ་འདུན་ལྔ་བརྒྱར་རླུང་གཡབ་
གཡོབ་ཏུ་བཅུག །དེས་ན། ཆབ་འབངས་མི་སེར་ལ་སྲས་མོ་དང༌། གདུགས་དཀར་པོ། གླང་ཆེན་
བཅས་མེད་སྟབས། དེ་ནས་བཟུང་རྒྱལ་པོར་འགྲན་མ་ཐུབ། གྲ་སྒྲིག་ཚང་མ་ཟིན་པ་དང་ཟས་སུ་
བསོད་སྙོམས་ཕུལ། ཞལ་ལག་གྲུབ་པའི་རྗེས་རྒྱལ་པོས་ལྡིང་གུར་ནང་ཡོད་པའི་དངུལ་སྲང་ཐེར་
འབུམ་བཅུ་བཞིའི་རིང་ཐང་ལྡན་པའི་ཅ་དངོས་ཡོད་དོ་ཅོག་དགེ་འདུན་རྣམས་ལ་ཕུལ་ལོ།།
དེའི་ཚེ་རྒྱལ་པོའི་བློན་པོ་གཉིས་དེར་ཡོད་ཅིང༌། རྒྱལ་པོས་བཅོམ་ལྡན་འདས་དང་དགེ་
འདུན་རྣམས་ལ་གཏོང་ཕོད་ཆེན་པོས་མཆོད་པ་དེ་ལྟར་ཕུལ་བར། བློན་པོ་གཉིས་ལས་མིང་ལ་
ཇུནྟ་(Junha) ཞེས་པའི་བློན་པོ་དེ་ཤིན་ཏུ་དགའ་ནས་རྒྱལ་པོར་བསྟོད་བསྔགས་ཀྱི་མེ་ཏོག་
གཏོར་ཏེ། དེ་ལྟ་བུའི་འབུལ་བ་རྒྱལ་པོ་འབའ་ཞིག་གིས་མ་གཏོགས་མི་ཐུབ་ཅེས་སྙམ། གཞན་
ཡང་རྒྱལ་པོས་དེ་ལྟར་མཆོད་པའི་བསོད་ནམས་གང་མཆིས་པ་སེམས་ཅན་མཐའ་དག་ལ་བསྔོས་
པས་བློན་པོ་དེ་ཡིད་རབ་ཏུ་ཚིམས། མདོར་ན། བློན་པོ་ཇུནས་རྒྱལ་པོའི་འགྲན་ཟླ་བྲལ་བའི་གཏོང་
ཕོད་ཀྱི་ཉམས་ལེན་ལ་རྗེས་སུ་ཡི་རང་ཞུས་སོ། །དེ་ལས་ལྡོག་སྟེ་བློན་པོ་ནག་པོའི་སེམས་ནང་
རྒྱལ་པོས་ཉིན་གཅིག་ལ་དངུལ་སྲང་ཐེར་འབུམ་གྱི་རིན་ཐང་ལྡན་པའི་ཅ་དངོས་རྣམས་བག་མེད་
དུ་སྤྱད་པ་དང༌། དགེ་འདུན་རྣམས་དེ་རྗེས་རང་དགོན་དུ་གཉིད་ཉལ་བར་འགྲོ་ངེས་རེད་སྙམ། ཞལ་
ལག་གྲུབ་པའི་རྗེས་བཅོམ་ལྡན་འདས་ཀྱིས་ཆོས་ཞུ་བ་རྣམས་ལ་གཟིགས་པས། བློན་པོ་ནག་པོའི་
བསམ་པ་མཁྱེན་ཏེ། ཅི་སྟེ་ངས་རྗེས་སུ་ཡི་རང་བའི་སྐོར་གྱི་ཆོས་རིང་དུ་བཤད་ན། སླར་ནག་པོ་
འདོད་པ་མ་ཚིམས་པ་དང༌། དེའི་འབྲས་བུ་སྐྱེ་བ་ཕྱི་མར་སྡུག་བསྔལ་མི་ཟད་པ་མྱོང་བར་འགྱུར་
བར་དགོངས་སོ།།
དེ་ནས་རྒྱལ་པོར་གཟིགས་ཏེ། ཀྱེ་རྒྱལ་པོ་ཆེན་པོ། ཁྱེད་ཀྱིས་འགྲན་ཟླ་བྲལ་བའི་སྦྱིན་པ་
བཏང་བ་དེ་ལ་རང་ཉིད་ཀྱིས་རྗེས་སུ་ཡི་རང་སྒོམས་ཤིག་ཅེས་བསྐུལ་བ་དང༌། འདི་ལྟའི་སྐལ་བ་
ཤིན་ཏུ་དཀོན་ཞིང་། སངས་རྒྱས་རེ་རེའི་སྐབས་སུ་ཐེངས་གཅིག་མ་གཏོགས་མི་ཐོབ། འོན་ཀྱང་
ཅི་ཁྱེད་ཀྱི་བློན་པོ་ནག་པོས་དེ་ཆུད་ཟོས་སུ་མཐོང་སྟེ། རྗེས་སུ་ཡི་རང་བའི་བསམ་པ་མེད་སྟབས།
སྟེ་ངས་ཆོས་མང་དུ་བསྟན་ན། ཁོ་བོའི་ཡིད་མ་ཚིམས་པར་སེམས་བློང་བློང་པོར་འགྱུར་ཞིང༌། དེའི་
རྣམ་སྨིན་དུ་སྐྱེ་བ་འདི་དང་ཕྱི་མ་གཉིས་ཀར་སྡུག་བསྔལ་གྱིས་མནར་བར་ངེས། རྒྱུ་མཚན་དེའི་
ཕྱིར་ངས་ཆོས་མདོར་ཙམ་ལས་མ་བསྟན་ཏོ། །ཞེས་དང༌། ཡང་བཅོམ་ལྡན་འདས་ཀྱིས་འདི་སྐད་
ཅེས་བཀའ་བསྩལ་ཏོ། །ཀྱེ་རྒྱལ་པོ་ཆེན་པོ། བླུན་པོ་དག་གིས་གཞན་གྱི་སྦྱིན་པ་ལ་རྗེས་སུ་ཡི་མ
རང་པར་ངན་འགྲོའི་གནས་སུ་འགྲོ །མཁས་པ་དག་གིས་དེ་ལ་དགའ་བ་བསྒོམས་ཏེ་སྦྱིན་པ་པོའི་
བསོད་ནམས་མཉམ་དུ་ལོངས་སུ་སྤྱོད་ཅིང་བདེ་ནས་བདེ་བའི་གྲོང་དུ་འགྲོའོ། །ཞེས་གསུངས།།
བསྟན་དོན། ཆེས་སེར་སྣ་ཆེ་བ་རྣམས་མཐོ་རིས་སུ་མི་སྐྱེ་ལ། གདུག་པའམ་རྨོངས་པ་དག་
གིས་སྦྱིན་པའི་སྤྱོད་པར་མི་དགའ། འོན་ཏེ་མཁས་པ་དག་གིས་དེ་ལ་དགའ་ཞིང་འཇུག་པས། སྐྱེ་བ་
ཕྱི་མ་རྣམས་སུ་ཡིད་བདེ་བ་དང་ཕུན་སུམ་ཚོགས་པ་འབྱུང་ངོ་།།
འགྲེལ་པ། སྦྱིན་པའི་སྤྱོད་པ་ནི་ཕ་རོལ་ཏུ་ཕྱིན་པ་དང་པོ་དང་། འདིས་སྦྱིན་པ་གཏོང་བ་པོའི་
རྒྱུད་ཀྱི་རང་གཅེས་འཛིན་བློ་མགོ་གནོན་བྱས་ཏེ། གཞན་གཅེས་འཛིན་བསྐྱེད་པ་ལ་བྱིན་གྱིས་རློབ་
པར་འགྱུར། བྱང་ཆུབ་སེམས་དཔའ་ཞིག་གིས་སྦྱིན་པ་གཏོང་བའི་ཚེ། སྦྱིན་པའི་ཡུལ་གྱི་དགོས་
མཁོར་མ་གཟིགས་པར། དམིགས་ཡུལ་གཅིག་པུ་དེ་ནི་རང་རྒྱུད་ཀྱི་བག་ལ་ཉལ་བའི་ཉོན་མོངས་
གཏན་མེད་པར་བྱ་རྒྱུ་དེའོ། །གཞན་དོན་ལ་སྤྲོ་བ་དང་། བདེ་བ་སྟེར་བ། སྡུག་བསྔལ་བཟོད་ཡང་དུ་
འགྲོ་བ་ནི་སྦྱིན་པའི་ཕན་ཡོན་ནོ།
རྒྱུན་དུ་ཞུགས་པའི་འབྲས་བུ་མཆོག
༡༣ (༡༡) མགོན་མེད་ཟས་སྦྱིན་གྱི་བུ་ནག་པོའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། གྲོང་ཁྱེར་མཉན་ཡོད་
ན་སྙན་གྲགས་ཆེ་བའི་ཕྱུག་བདག་མགོན་མེད་ཟས་སྦྱིན་གྱི་བུ་ནག་པོ་ལ་ཚིགས་སུ་བཅད་པ་འདི་
གསུངས་སོ༎
ས་སྟེང་ཡོངས་ཀྱི་རྒྱལ་སྲིད་དང༌། །མཐོ་རིས་ཡུལ་ལ་བགྲོད་པ་འམ༎
འཇིག་རྟེན་ཀུན་ལ་དབང་བ་ལས། །རྒྱུན་དུ་ཞུགས་པའི་འབྲས་བུ་མཆོག།
གླེང་གཞི། སངས་རྒྱས་བཅོམ་ལྡན་འདས་དང་དགེ་འདུན་དག་མགོན་མེད་ཟས་སྦྱིན་གྱི་ཁྱིམ་དུ་
ནམ་བྱོན་ཡང་བུ་ནག་པོས་རྟག་ཏུ་ཡིབ་ནས་ཕྱིར་དོན་གྱི་མེད། བུས་སྤྱོད་ཚུལ་དེར་ལེགས་བཅོས་
མ་བྱས་པར་མུ་མཐུད་ཞུགས་ན། ཤི་བའི་འོག་ཏུ་ངན་འགྲོའི་གནས་སུ་སྐྱེ་བར་སྙམ་སྟེ། མགོན་
མེད་ཟས་སྦྱིན་གྱི་སེམས་ནང་དངངས་སྐྲག་དང་སེམས་ཁྲལ་བྱུང༌། དེའི་ཕྱིར་མགོན་མེད་ཟས་
སྦྱིན་ན་རེ། ཅི་སྟེ་བུ་ཁྱོད་ཀྱིས་དགོན་པར་བསྐྱོད་དེ་ཉིན་གཅིག་རིང་ཆོས་ཉན་ནས་དགེ་སྒྲུབ་ཀྱི་
བྱ་བར་གཞོལ་ན། གནང་སྐྱེས་སུ་དངུལ་སྲང་བརྒྱ་སྤྲད་ཆོག་ཅེས་དམ་བཅས་ཏེ་བརྔན། དེ་ལྟར་
བུས་དགོན་པར་སོང་ནས་ཆོས་སྣ་གཅིག་ཀྱང་མ་ཉན་པར་ཕྱི་ཉིན་ཞོགས་པ་སྔ་པོ་ཕྱིར་ལོག་པས།
ཕས་ཁོ་པར་འབྲས་ཐུག་བྱིན་ཡང༌། ཟས་མ་བཟས་པར་འཕྲལ་དུ་དངུལ་དགོས་ཟེར་ཨུ་ཚུགས་
མཐར་སྐྱེལ་བྱས། ཡང་ཕྱི་ཉིན་མགོན་མེད་ཟས་སྦྱིན་གྱིས་བུ་ལ་འདི་ལྟར་སྨྲས། བརྩེ་བའི་བུ། ཅི་
སྟེ་ཁྱོད་ཀྱིས་སངས་རྒྱས་ཀྱི་ཆོས་ལས་ཚིགས་སུ་བཅད་པ་གཅིག་སྦྱངས་ན། ཕྱིར་ལོག་པ་དང་
བུ་ཁྱོད་ལ་དངུལ་སྲང་སྟོང་ཚོ་གཅིག་སྦྱིན་ཆོག་ཅེས་ཁས་འཆེས། བུ་ནག་པོས་སླར་ཡང་དགོན་
པར་བསྐྱོད་དེ། བཅོམ་ལྡན་འདས་ཀྱི་གམ་དུ་བཅར་ཏེ། བདག་ལ་དམ་པའི་ཆོས་སྦྱོང་རྒྱུའི་འདུན་པ་
མཆིས་ཞེས་ཞུས་པས། བཅོམ་ལྡན་འདས་ཀྱིས་ཆོས་ཀྱི་ཚིགས་སུ་བཅད་པ་ཞིག་བློ་འཛིན་བྱེད་དུ་
བཅུག་མོད། ཁོ་པས་ཤོ་ལོ་ཀ་དེ་བློ་འཛིན་བྱེད་ཐུབ་ཨ་ཡོང་དགོངས། དེས་ན་བུ་ནག་པོས་ཤོ་ལོ་
ཀ་གཅིག་པུ་དེ་ལན་མང་སྐྱོར་སྦྱང་བྱེད་དགོས་བྱུང་བ་དང༌། མཐར་དེའི་དོན་གཏིང་ཕྱིན་པ་རྟོགས་
པས་རྒྱུན་དུ་ཞུགས་པའི་གོ་འཕང་ཐོབ་བོ།།
ཕྱི་ཉིན་སྔ་པོར་བུ་ནག་པོས་བཅོམ་ལྡན་འདས་དང་དགེ་འདུན་རྣམས་ཀྱི་རྗེས་སུ་འབྲངས་
ནས་རང་ཁྱིམ་དུ་བསྐྱོད། འོན་ཀྱང་ཉིན་དེར་ཁོ་པས། ཕས་དངུས་སྲང་སྟོང་ཚོ་གཅིག་དེ་བཅོམ་
ལྡན་འདས་ཀྱི་སྤྱན་སྔར་བདག་ལ་སྤྲད་ཨ་ཡོང་སྙམ། དེ་ཅིའི་ཕྱིར་ཞེ་ན། ཁོ་པས་དགེ་སྒྲུབ་ཀྱི་བྱ་
བར་གཞོལ་བ་དེ་དངུལ་གྱི་སླད་དུ་བགྱིས་པ་བཅོམ་ལྡན་འདས་ཀྱིས་མཁྱེན་དུ་འཇུག་འདོད་མེད།
དེ་ལྟར་བཅོམ་ལྡན་འཁོར་དང་བཅས་པ་མགོན་མེད་ཟས་སྦྱིན་གྱི་ཁྱིམ་དུ་བྱོན་པ་ན་འབྲས་ཐུག་
ཕུལ་བ་དང་། བུ་ནག་པོར་དངུལ་སྲང་སྟོང་ཚོ་གཅིག་བྱིན་ཡང་བསམ་ཡུལ་ལས་འདས་པ་ཞིག་ལ་
བུས་མ་བླངས། ཕས་ཨུ་ཚུགས་ཀྱིས་ལེན་དུ་བཅུག་ཀྱང་བུས་ད་དུང་མ་བླངས་སོ།།
མགོན་མེད་ཟས་སྦྱིན་གྱིས་དགའ་ཚོར་ཆེན་པོས་བཅོམ་ལྡན་འདས་ལ། སློབ་དཔོན་མཆོག །
དེ་རིང་བུའི་སྤྱོད་ཚུལ་ལ་བདག་གི་སེམས་བདེ་བས་ཁེངས་སོ། །ཞེས་ཞུས་པས། དེ་ཇི་ལྟར་རམ།
སྦྱིན་བདག་ལགས་ཞེས་བཀའ་བསྩལ། ཁ་ཉིན་བདག་གིས་བུ་ནག་པོ་དགོན་པར་བཏང་སྟེ། བུ་
ཁྱོད་ལ་དངུས་སྲང་བརྒྱ་སྟེར་ཆོག་ཅེས་བཤད་མོད་ཀྱི། ཁ་སང་བདག་གིས་དངུལ་མ་བྱིན་སྟབས་
ཁོ་པས་ཟས་ཀྱང་མ་ཟོས་སོ། །འོན་ཏེ་དེ་རིང་བུ་ལ་དངུལ་བྱིན་ཡང་བུས་མ་བླངས་སོ། །ཞེས་
གསོལ། དེ་ལ་བཅོམ་ལྡན་འདས་ཀྱིས་འདི་སྐད་ཅེས་བཀའ་བསྩལ་པ། །སྦྱིན་བདག་ལགས།
རིང་བུ་ལ་རྒྱུན་དུ་ཞུགས་པའི་གོ་འཕང་ཐོབ་པས། དེ་ནི་འཁོར་ལོས་བསྒྱུར་པའི་རྒྱལ་པོའི་རྙེད་པ་
དང་། འཇིག་རྟེན་པའི་ལྷ་ཡི་རྙེད་པ། ཚངས་པའི་འཇིག་རྟེན་གྱི་རྙེད་པ་དག་ལས་ཆེས་ལྷག་ཅིང༌།
ཆེས་རྨད་དུ་བྱུང་བའོ། །ཞེས་གསུངས།།
བསྟན་དོན། རྒྱུན་དུ་ཞུགས་པའི་འབྲས་བུ་ཐོབ་པ་ནི་མཐར་ཐུག་གི་བསྒྲུབ་བྱ་སྟེ་བླ་ན་མེད་
པའི་བྱང་ཆུབ་ཀྱི་གོ་འཕང་སྒྲུབ་པའི་རིམ་པ་དང་པོའོ། །དེ་ལྟའི་གོ་འཕང་ནི་འཁོར་ལོས་བསྒྱུར་པའི་
རྒྱལ་པོའམ་མཐོ་རིས་སུ་སྐྱེས་པ་ལས་ལྡབ་འགྱུར་གྱིས་ལེགས་སོ།།
འགྲེལ་པ། སྣ་བོའི་གཞུང་ལས། སྔོན་སྐབས་ཤིག་ལ་ས་སྟེང་ཡོངས་ཀྱི་རྒྱལ་པོའམ་འཁོར་
ལོས་བསྒྱུར་པའི་རྒྱལ་པོ་ཞེས་བྱ་བ་བྱུང་སྟེ། འཇིག་རྟེན་ཡོངས་ལ་དབང་བསྒྱུར། དེ་ལྟ་བུའི་གོ་
དབང་ནི་འཇིག་རྟེན་ན་ཆེས་རླབས་ཆེ་བ་དང་བླ་ན་མེད་པ་ཞིག་ཏུ་གྲགས་ཤིང་། དེ་ཡང་རང་གི་
སྔོན་བསགས་དགེ་བའི་ལས་སྟོབས་ཤིན་ཏུ་ཆེ་བ་མང་དུ་བགྱིས་པ་དག་གི་འབྲས་བུ་དུས་གཅིག་
ཏུ་ལོངས་སུ་སྤྱོད་པའི་ནུས་ལྡན་སྐྱེ་བོ་བྱེ་བྲག་པ་ཞིག་གིས་དེ་ལྟ་བུའི་བླ་ན་མེད་པའི་གོ་དབང་
བདག་གིར་བྱེད་པ་ཡིན་གྱིས་དེ་མིན་དེ་ལས་ལྡོག་པའོ། །སྣ་གཞུང་དེ་ཉིད་ལས། འཇིག་རྟེན་ན་དེ་
ལྟ་བུའི་རྒྱལ་པོ་མ་བྱོན་པའི་དུས་རབས་གཅིག་གི་སྔོན་ནས་འབྱོན་པར་འགྱུར་རོ་ཞེས་ལྷ་བླ་མས་
ལུང་བསྟན་ཅིང༌། ནོར་མཛོད་བདུན་གྱི་བདག་པོར་གྱུར། འཁོར་ལོས་བསྒྱུར་པའི་རྒྱལ་པོས་ཆེས་
གོང་ན་མེད་པའི་འཇིག་རྟེན་གྱི་འབྱོར་བ་མངའ་བ་མཚོན། རྒྱལ་པོ་དེ་རིགས་འཇིག་རྟེན་ན་དུས་
གཅིག་ལ་གཅིག་མ་གཏོགས་གཉིས་འབྱུང་བ་མི་སྲིད་པར་བཀྲལ། རྒྱལ་པོ་དེས་འཇིག་རྟེན་སྐོང་
བ་དེའི་ཚེ་སངས་རྒྱས་འཇིག་རྟེན་ན་མི་བྱོན་ཞིང༌། སངས་རྒྱས་འཇིག་རྟེན་ན་བྱོན་པ་ན་རྒྱལ་པོ་དེ་
མི་བྱོན་ནོ༎
སཾསྐྲྀཏའི་སྐད་དུ་སོ་ཏཱ་(sota) ཞེས་པ་རྒྱུན་ལ་གོ་ཞིང་། ཐར་པའི་ས་ལ་འགོད་པའི་ལམ་
གྱི་རྒྱུན་ནོ། དེ་ནི་འཕགས་ལམ་ཡན་ལག་བརྒྱད་དོ། པཱ་ཏི་(Patti) ཞེས་པ་འཐོབ་བྱའམ་བསྒྲུབ་
བྱ༑ རྙེད་པ། དམིགས་ཡུལ་སོགས་ལ་འཇུག་པས། སྒྲ་བཤད་དུ་དེ་གཉིས་ཟུང་གི་དོན་ནི། རྒྱུན་གྱི་
འཐོབ་བྱ་སྟེ་རྒྱུན་ཞུགས་ཀྱི་འབྲས་བུ་དང༌། ཐར་པ་སྟེ་འགོག་བདེན་ཐོབ་པའི་ཐོག་མའོ། འཕགས་
པའི་ལམ་དང་པོ་ཡིན་ཞིང་། དེ་ལ་གནས་པའི་འཕགས་པ་རྣམས་ངན་འགྲོའི་གནས་སུ་མི་ལྟུང་
ངོ་༑༑འོན་ཏེ་འཇིག་རྟེན་པའི་སྐྱེ་བོ་གྲགས་ཆེ་བ་རྣམས་དེར་ལྟུང་བ་ལས་མ་ཐར་རོ།།
འཇིག་རྟེན་གྱི་སྡེ་ཚན་ཏེ། །ལེའུ་བཅུ་གསུམ་པའོ།།།།

ལེའུ་བཅུ་བཞི་པ།

སངས་རྒྱས་ཀྱི་སྡེ་ཚན།
སངས་རྒྱས་བསླུ་བར་མི་ནུས་ཤིང་། དབང་དུ་བསྡུ་བའང་མི་ནུས་སོ།།
༡༤ (༡) བདུད་ཀྱི་བུ་མོ་གསུམ་གྱི་སྒྲུང་།
སངས་རྒྱས་བཅོམ་ལྡན་འདས་བྱང་ཆུབ་ཤིང་དྲུང་དུ་བཞུགས་པའི་ཚེ། བདུད་ཀྱི་བུ་མོ་གསུམ་ལ་
ཚིགས་སུ་བཅད་པ་འདི་གཉིས་གསུངས་ཤིང༌། སླར་ཀུ་རུ་(Kurus) རྒྱལ་པོའི་ཁབ་ཀྱི་བྲམ་ཟེ་
མགནྡྲིཡ་(Magandiya) ལའང་གསུངས་སོ།།
གང་གི་རྒྱལ་བ་ཕམ་པར་མི་ནུས་ཏེ།།
འདི་ཡི་རྒྱལ་བ་འཇིག་རྟེན་སུས་མི་བགྲོད།།
སངས་རྒྱས་མཐའ་མེད་སྤྱོད་ཡུལ་གནས་མེད་དེ།།
ལམ་ནི་གང་གིས་ཁྱོད་ཀྱིས་བཀྲི་བར་བྱ།།
སྲེད་པའི་དྲྭ་བ་དུག་གི་བདག་ཉིད་ཅན༎
གར་ཡང་འཁྲིད་པ་གང་ལ་ཡོད་མིན་ན།།
སངས་རྒྱས་མཐའ་མེད་སྤྲོད་ཡུལ་གནས་མེད་དེ།།
ལམ་ནི་གང་གིས་ཁྱོད་ཀྱིས་བཀྲི་བར་བྱ།།
གླེང་གཞི། མིང་ལ་མགནྡྲིཡ་ཞེས་པའི་བྲམ་ཟེ་ཞིག་ཀུ་རུ་ཡུལ་གྱི་རྒྱལ་པོའི་ཁབ་ཏུ་གཏན་སྡོད་
བྱེད་ཅིང༌། ཁོ་པར་བུ་མོ་གཅིག་རང་ཡོད་པའི་མིང་ལའང་མགནྡྲིཡ་ཞེས་མཛེས་སྡུག་གི་ལང་ཚོའི་
དཔལ་ཡོན་ངོ་མཚར་ལྟ་བས་མི་ངོམ་ཞིག་ཡོད་སྟབས། ཡུལ་དེའི་ཕྱུག་བདག་དང་། དཔོན་རིགས།
བྲམ་ཟེ་སོགས་ཀྱི་སྲས་མང་པོས་རང་རང་གི་ཆུང་མར་བྱུང་ན་ཅི་མ་རུང་སྙམ་སྟེ། ཁྱེད་ཀྱི་བུ་མོ་
བདག་གི་ཆུང་མར་སྟེར་ཞེས། ཕ་མགནྡྲིཡ་ལ་ཕྲིན་སྤྲིངས། འོན་ཏེ་བྲམ་ཟེས་ཁས་མ་བླངས་པར།
ཁྱེད་ཅག་བདག་གི་བུ་མོར་ག་ལ་འཚམ་ཞེས་ཡ་ལན་སྤྲད། ཉིན་ཞིག་སངས་རྒྱས་བཅོམ་ལྡན་
འདས་ཀྱིས་ཞོགས་པ་སྔ་པོ་འཇིག་རྟེན་ལ་གཟིགས་ཞིབ་མཛད་པ་ན། གཟིགས་སྣང་དུ་མཱ་གན་དཱི་
ཡསར། བྲམ་ཟེས་ཉིན་ལྟར་གྲོང་གི་ཕྱི་རོལ་ཏུ་མེ་ཡི་མཆོད་པ་བྱེད་པ་དང༌། བཅོམ་ལྡན་འདས་
ཀྱིས་ལྷུང་བཟེད་དང་བླ་གོས་བསྣམས་ནས་ཞོགས་པ་སྔ་པོ་བྲམ་ཟེའི་ཕྱོགས་སུ་ཕེབས། བྲམ་ཟེས་
བཅོམ་ལྡན་འདས་མཇལ་བ་དང་། རྫུ་འཕྲུལ་གྱི་སྟོབས་ལས་སངས་རྒྱས་ལ་བརྟགས་པ་ན། འཇིག་
རྟེན་འདི་ན་སུས་ཀྱང་དོ་མི་ཐུབ་པའི་སྐྱེ་བོ་ཞིག་འདུག་པ་འདི་བདག་གི་བུ་མོའི་ཁྱོ་བོར་ཤིན་ཏུ་
འཚམ་པས། བུ་མོ་མགའྤྱི ཡ་སྐྱེས་པ་འདིའི་ཆུང་མར་སྦྱིན་ནོ་སྙམ། དེ་ནས་བྲམ་ཟེས་བཅོམ་ལྡན་
འདས་ལ་འདི་སྐད་ཅེས་གསོལ། ཚེ་དང་ལྡན་པ་མཆོག །བདག་ལ་བུ་མོ་གཅིག་རྐྱང་ལས་མེད་
ཅིང༌། བུ་མོའི་ཁྱོ་བོར་འཚམ་པའི་སྐྱེས་པ་ཞིག་ད་བར་བཙལ་ཀྱང་མ་རྙེད་སྟབས་སུ་ལའང་མ་བྱིན།
འོན་ཏེ་ཁྱེད་ནི་བདག་གི་བུ་མོའི་ཁྱོ་བོར་ཤིན་ཏུ་འཚམ་པས། བུ་མོ་ཁྱེད་ཀྱི་ཆུང་མར་སྦྱིན་ན་འདོད།
ཁྱེད་འདིར་སྒུགས་ཤིག །བདག་གིས་བུ་མོ་ཕྱིར་འབོད་དོ། །ཞེས་སྨྲས། བཅོམ་ལྡན་འདས་ཀྱིས་
བྲམ་ཟེའི་གཏམ་གསན་རྗེས་ཅང་མི་གསུངས་པར་བཞུགས་སོ།།
དེ་ནས་བྲམ་ཟེ་ཕས་བུ་མོར་གཟབ་མཆོར་ལེགས་པར་སྤྲས་ཏེ་མ་བུ་ཁྲིད་ནས་བཅོམ་ལྡན་
འདས་ག་ལ་བ་དེར་འོངས། འོན་ཏེ་བཅོམ་ལྡན་འདས་ཀྱིས་བྲམ་ཟེས་སྒུགས་ཞེས་མངགས་པའི་
གནས་དེར་ཞབས་རྗེས་ཤིག་བཞག་སྟེ། དེར་མ་བཞུགས་པར་ཉེ་འགྲམ་གྱི་གནས་ག་གེ་མོ་ཞིག་
ཏུ་ཕེབས། བྲམ་ཟེའི་ཆུང་མ་ན་རེ། སྐྱེས་པ་དེ་གང་ན་གདའ་ཞེས་དྲིས་པར། བདག་གིས་འདིར་
སྒུགས་ཞེས་སྨྲས་པ་ཡིན་ཟེར་ལན་བཏབ། གཡས་གཡོན་དུ་ལྟ་གིན་ཞབས་རྗེས་མཐོང་བས་རང་
གི་ཆུང་མར་བསྟན་ཏེ། འདི་ཁོ་པའི་རྐང་རྗེས་རེད་ཟེར། དེའི་ཚེ་བྲམ་ཟེའི་ཆུང་མས་དེའི་རྟགས་
མཚན་ཤེས་ཏེ་ཁྱོ་བོར་འདི་ལྟར་སྨྲས། བྲམ་ཟེ། འདི་ནི་འདོད་ཆགས་ལྔ་ལྡན་གྱི་སྐྱེས་པའི་རྐང་
རྗེས་མ་ཡིན་ནོ། །ཞེས་པར། བྲམ་ཟེ་ན་རེ། བརྩེ་བའི་ཆུང་མ། ཁྱོད་ཀྱིས་རྟག་ཏུ་ཆུ་ཐིགས་ནང་
ནས་ཆུ་སྲིན་མཐོང་ངོ༌། །བདག་གི་གྲྭ་པ་དེར་བུ་མོ་མནའ་མར་སྟེར་ཆོག་ཅེས་བཤད་པར། ཁོ་པས་
ཁས་བླངས་སོ། །ཞེས་སྨྲས། དེ་ལ་ཆུང་མས། བརྩེ་བའི་མཛའ་ན་བོ། ཁྱེད་ཀྱིས་གང་འདོད་སྨྲ་
ན་ཆོག །འོན་ཏེ་རྐང་རྗེས་འདི་ནི་འདོད་ཆགས་དང་བྲལ་བའི་སྐྱེ་བོ་ཞིག་གིའོ། །ཞེས་ལན་བཏབ།
བྲམ་ཟེས་ཅུང་སུན་སྣང་དང་བཅས། སྐད་ཅོར་མ་རྒྱག །དེ་ལས་ཁུ་སིམ་པོར་ང་དང་ལྷན་དུ་ཤོག་
ཅེས་བཤད་དེ། མདུན་དུ་ཅུང་ཟད་བསྐྱོད་པས་བཅོམ་ལྡན་འདས་མཐོང༌། དེ་མ་ཐག་བཅོམ་ལྡན་
འདས་ལ་མཛུབ་མོ་བཙུགས་ནས། མི་འདི་རེད་ཅེས་ཆུང་མར་སྟོན་གྱིན་གམ་དུ་བཅར་ཏེ། ཚེ་དང་
ལྡན་པ་མཆོག །བདག་གི་བུ་མོ་ཁྱོད་ཀྱི་ཆུང་མར་སྟེར་རྒྱུ་ཡིན་ཞེས་བཤད། བཅོམ་ལྡན་འདས་
ཀྱི་ཞལ་ནས། ང་ལ་ཁྱོད་ཀྱི་བུ་མོ་མི་དགོས་ཞེས་གསུང་རྒྱུའི་ཚབ་ཏུ་འདི་སྐད་ཅེས་བཀའ་བསྩལ་
ཏོ༑ ༑བྲམ་ཟེ་ཁྱོ་བོ། ངས་ཁྱོད་ལ་གཏམ་ཞིག་སྨྲ་རྒྱུ་ཡོད་པས་ལེགས་པར་ཉོན་ཅིག་གསུངས་པར།
བྲམ་ཟེས། སྨྲོས་ཤིག་ངས་ཉན་ཆོག་ཅེས་ཟེར། དེ་མ་ཐག་བཅོམ་ལྡན་འདས་ཀྱིས་བྲམ་ཟེར་ཁྱིམ་
ནས་ཁྱིམ་མེད་པར་རབ་ཏུ་བྱུང་བ་ནས་འགོ་བཙུགས་ཏེ་སྔོན་གྱི་སྐྱེ་བའི་སྒྲུང་འདི་གསུངས་སོ། །དེ་
ཡང་རྒྱལ་སྲས་གཞོན་ནུ་དོན་གྲུབ་ཀྱིས་ཕོ་བྲང་གི་སྲིད་དབང་ཡོངས་རྫོགས་བློས་བཏང་སྟེ་ཆིབས་
རྟ་བསྔགས་ལྡན་ལ་ཆིབས་ཏེ་གྲོགས་འདུན་པ་ལྷན་དུ་ཕོ་བྲང་ནས་བྲོས། གྲོང་ཁྱེར་གྱི་རྒྱལ་སྒོའི་
འགྲམ་དུ་ཕེབས་པ་དང༌། དེར་གནས་པའི་བདུད་ཀྱིས་རྒྱལ་སྲས་གཞོན་ནུ་དོན་གྲུབ་ལ། ད་ནས་
བརྩིས་པའི་ཉིན་བདུན་གྱི་རྗེས་ཁྱེད་འཁོར་ལོས་བསྒྱུར་པའི་རྒྱལ་པོར་འགྱུར་བས། ཕྱིར་མྱུར་དུ་
ཕེབས་ཤོག་ཅེས་སྨྲས། རྒྱལ་སྲས་ཀྱིས། ངས་ཀྱང་ཤེས་སོ། །འོན་ཏེ་བདག་དེ་ལ་མ་ཆགས་སོ། །
ཞེས་གསུངས། འོ་ན་ཁྱིམ་སྤངས་ནས་ཕེབས་དོན་ཅི་ལགས་སམ་ཞེས་ཞུས་པས། རྣམ་པ་ཐམས་
ཅད་མཁྱེན་པའི་ཡེ་ཤེས་སྒྲུབ་པར་བྱའོ་ཞེས་ལན་མཛད། ཤིན་ཏུ་ལེགས། དེང་སླན་ཆད་ཁྱེད་ཀྱིས་
འདོད་ཆགས་སམ་གནོད་སེམས་སམ་བརྣབ་སེམས་སོགས་སེམས་ནང་བཅང་ན། ཅི་བྱེད་བདག་
གིས་ཤེས་སོ་ཞེས་སྨྲས།
དུས་དེ་ནས་བཟུང་བདུད་ཀྱིས་ལོ་བདུན་རིང་སྲས་གཞོན་ནུ་དོན་གྲུབ་ལོ་བདུན་གྱི་རྗེས་
སུ་བསྙེགས་ཏེ་གོ་སྐབས་དེ་བསྒུགས་ནས་བསྡད་དོ། །རྒྱལ་སྲས་ཀྱིས་མི་ལོ་དྲུག་རིང་བསམ་
གཏན་ལ་གནས་ཏེ་དཀའ་བ་སྤྱད་པས་མཐར་བྱང་ཆུབ་ཤིང་གི་དྲུང་དུ་ཐམས་ཅད་མཁྱེན་པའི་ཡེ་
ཤེས་མངོན་དུ་མཛད་དེ། བླ་ན་མ་མཆིས་པ་ཐར་པ་ཆེན་པོའི་གྲོང་དུ་བདེ་བས་ཚིམས་པར་མཛད་
དོ༑ ༑དེའི་ཚེ་བདུད་དེ་ལམ་ཆེན་སྟེང་སྡུག་བསྔལ་གྱིས་མནར་ཏེ། ད་བར་ངས་རྒྱལ་སྲས་ཀྱི་རྗེས་སུ་
བསྙེགས་ཏེ་གོ་སྐབས་བཙལ་མོད་ཀྱི། ཁོང་ལ་ནག་ནག་གི་གཡའ་ཙམ་ཡང་མ་མཐོང་བས། ད་ནི་
བདག་གིས་རྒྱལ་སྲས་གླགས་མི་རྙེད་དོ། །ཞེས་ཁ་ནས་ཤོར།
དེ་ལྟ་ན། འདོད་སེམས་དང༌། འཁྲིག་སེམས། ཆགས་སེམས་ཆེ་བའི་བདུད་ཀྱི་བུ་མོ་གསུམ་
པོས་ཕ་ལ། བརྩེ་བའི་ཡབ་ཆེན་ལགས། ཁྱེད་ཡིད་ཆད་དེ་ཞུམ་དོན་ཅི་ལགས་སམ་ཞེས་དྲིས་པས།
གནས་ཚུལ་ཅི་བྱུང་གསལ་བར་བཤད། ཡང་བུ་མོ་གསུམ་པོ་ན་རེ། ཡབ་ཆེན་ལགས། ཐུགས་
ཁྲལ་མ་གནང༌། ངེད་སྤུན་གསུམ་པོས་བཅོམ་ལྡན་འདས་བཏུལ་ནས་འདིར་འཁྲིད་ཆོག་ཅེས་བཤད་
དེ༑ བཅོམ་ལྡན་འདས་ག་ལ་བ་དེར་སོང་སྟེ། ངེད་ཅག་ཁྱེད་ཀྱི་ཤ་ཞེན་ཆེ་བའི་ཞལ་ཏ་མ་བྱེད་ན་
འདོད་ཅེས་ཞུས་ཀྱང་སངས་རྒྱས་ཀྱིས་ཁོང་ཚོའི་གཏམ་ལ་སྙན་མ་གཏད་ཅིང༌། སྤྱན་གྱིས་ཀྱང་
མ་གཟིགས་སོ། །ཡང་བུ་མོ་གསུམ་པོ་ན་རེ། ལོ་ན་མི་གཅིག་པའི་ཞལ་ཏ་མ་མང་པོ་མཆིས་པ་ནི་
སྐྱེས་པའི་དང་སེམས་ཡིན་ཞིང༌། ལ་ལ་དམན་ཤར་ལ་དགའ་བ་དང༌། ལ་ལ་ལང་ཚོ་སྨིན་པ་ལ་
དགའ་བ། ལ་ལ་ན་ཚོད་རྒས་པ་ལ་དགའ་བས། ངེད་ཅག་གིས་རྣམ་པ་སྣ་ཚོགས་པའི་སྒོ་ནས་བསླུ་
ཐབས་བྱེད་དོ། །ཞེས་གཅིག་མཇུག་གཉིས་མཐུད་ཀྱིས་ལོ་ན་མི་གཅིག་པའི་བུད་མེད་མཛེས་མ་
མང་པོའི་བྱད་གཟུགས་སུ་བརྫུས་ཏེ་བཅོམ་ལྡན་འདས་ཀྱི་གམ་དུ་བཅར་ནས། ངེད་ཅག་ཁྱེད་ཀྱི་ཤ་
ཞེན་ཆེ་བའི་ཞལ་ཏ་མ་བྱེད་ན་འདོད་ཅེས་ཞུས།
བཅོམ་ལྡན་འདས་ཀྱིས་དེ་དག་ལ་བཀའ་བསྩལ་པ། སོང་ཞིག །ཁྱེད་ཚོས་འབད་པ་འདི་
ལྟར་བྱས་པར་སྙིང་པོ་མེད་དོ། །གང་དག་འདོད་ཆགས་སོགས་ཉོན་མོངས་པ་མ་སྤངས་པའི་སྐྱེ་
བོའི་མིག་སྔར་ཁྱེད་ཚོས་འདི་ལྟའི་བག་མེད་པའི་བྱ་བ་བྱོས་ཤིག །དེ་བཞིན་གཤེགས་པས་དེ་དག
ཡོངས་སུ་སྤངས་སོ། །ཁྱེད་ཅག་གིས་བདག་བསླུ་ཐབས་ཅིའི་ཕྱིར་བྱེད་དམ་ཞེས་དྲིས། བཅོམ་
ལྡན་འདས་ཀྱིས་དེ་ལྟར་རྣམ་པར་ཐར་བའི་ཆོས་བསྟན་རྗེས་བྲམ་ཟེ་མགནྜིཡལ་གསུངས་པ། ཆེས་
སྔོན་གྱི་དུས་ཤིག་ལ་ངས་མཛེས་སྡུག་ལྷ་ལས་མཚར་ཞིང་བྱད་གཟུགས་ལ་བེ་སྣབས་སོགས་ནག་
ནག་གི་དྲི་མ་ཙམ་ཡང་མེད་པའི་བདུད་ཀྱི་བུ་མོ་གསུམ་པོ་མཐོང་ནའང༌། བདག་ལ་དབང་པོའི་བདེ་
བར་ཆགས་པའི་ཆགས་པ་སོགས་མེད་དོ། འོན་ཏེ་ཁྱོད་ཀྱི་བུ་མོའི་གཟུགས་ལ་མཚོན་ན། བཤང་
བ་བཀང་པའི་སྣོད་ལྟར་མི་གཙང་བ་སུམ་ཅུ་སོ་གཉིས་ཀྱིས་ཁེངས་ཤིང༌། ཕྱི་རོལ་ནས་བྱུག་རྫས་
ཀྱིས་མཛེས་པར་བྱས་པ་དང་གཉིས་སུ་མེད་དོ།།
བསྟན་དོན། སངས་རྒྱས་བཅོམ་ལྡན་འདས་ཉོན་མོངས་པའི་བདུད་ལས་རྣམ་པར་རྒྱལ་བ་
དེའང་ཚུལ་མིན་དུ་མ་བྱུང་བས། དེ་ལྟ་བུའི་རྒྱལ་ཁ་ཕམ་པར་སུས་ཀྱང་མི་ནུས་སོ། །ཉོན་མོངས་
པའི་དགྲ་ཐམས་ཅད་བཅོམ་པས་སུས་ཀྱང་བསླུ་བའམ་དབང་དུ་བསྡུ་བ་ནམ་ཡང་མི་སྲིད། གང་གི་
མཁྱེན་པར་མཐའ་མེད་པས། ཁྱོད་ཀྱིས་ཇི་ལྟར་བསླུ་ནུས་ཏེ་མི་ནུས་སོ།།
བསྟན་དོན། སངས་རྒྱས་ཀྱི་ཐུགས་རྒྱུད་ལ་རྫུན་པ་བསླུ་བའི་ཆོས་ཅན་ལ་ཆགས་པའི་
ཆགས་སེམས་མི་མངའ་ཞིང༌། གང་གི་མཁྱེན་པར་མཐའ་མེད་པས། ཇི་ལྟར་ཁྱོད་ཀྱིས་བསླུ་ནུས་
ཏེ་མི་ནུས་སོ།།
འགྲེལ་པ། སངས་རྒྱས་བཅོམ་ལྡན་འདས་ཀྱིས་ལོ་ངོ་དྲུག་རིང་འཁོར་བ་ལ་རྒྱབ་ཀྱིས་
ཕྱོགས་ཏེ་དཀའ་བ་སྤྱད་པས། འཇིག་རྟེན་ལས་འདས་འདས་པའི་བྱེད་པོ་སུ་གང་གིའང་རམ་
འདེགས་དང་ལམ་སྟོན་མེད་པར། གང་ཉིད་ཀྱི་འརྩོན་འགྲུས་དང་ཤེས་རབ་ལ་བརྟེན་ནས་དགུང་
ལོ་སོ་ལྔར་ཉོན་མོངས་པའི་སྒྲིབ་པ་མཐའ་དག་བསལ། འཛིན་པ་ཐམས་ཅད་སྤངས། ཆོས་རྣམས་
ཀྱི་གནས་ལུགས་ཇི་ལྟ་བ་བཞིན་དུ་མངོན་སུམ་དུ་གཟིགས་ནས་བླ་ན་མེད་པ་ཡང་དག་པར་རྫོགས་
པའི་བྱང་ཆུབ་ཀྱི་གོ་འཕང་མངོན་དུ་མཛད་དོ། །དེས་ན་འདས་པ་དང་མ་འོངས་པར་བྱོན་པ་དང་
འབྱོན་པར་འགྱུར་བའི་སངས་རྒྱས་གྲངས་མེད་པའི་སྐུ་ཡི་ཕྲེང་བ་རིམ་བྱོན་གྱི་ཁོངས་ན་དགེ་སྦྱོང་
ཆེན་པོ་གོའུ་ཏ་མ་ཞེས་མཚན་ཡོངས་སུ་གྲགས། སྐུ་བལྟམས་ཙམ་ནས་སངས་རྒྱས་མིན་པར།
རིམ་གྱིས་བརྩོན་འགྲུས་བརྩམས་ཏེ་ཐུགས་རྒྱུད་རབ་ཏུ་ཞི་བས་བྱང་ཆུབ་ཆེན་པོ་ལ་མངའ་བརྙེས་
པར་གྱུར་རོ། །པཱ་ལི་བརྡ་ཆད་སངས་རྒྱས་(Buddha) ཞེས་པ་བོ་དྷི་(Bodhi) ལས་ཕྱུང་ཞིང་
སངས་པའི་དོན་ལ་འཇུག །དངོས་པོའི་མཐར་ཐུག་གི་གནས་ལུགས་བཞི་ཁོང་དུ་ཆུད་པ་དང༌། ཉོན་
མོངས་པའི་གཉིད་ལས་ཡོངས་སུ་སད་པས། རང་གཅེས་འཛིན་གྱི་གཞན་དབང་དུ་གྱུར་པའི་སྐྱེ་བོ་
དེ་དོན་གཉིས་མཐར་ཕྱིན་པའི་འཕགས་པའི་གང་ཟག་ཏུ་གྱུར་རོ། །བཅོམ་ལྡན་འདས་ཀྱིས་རང་གི་
བྱང་ཆུབ་མངོན་དུ་མཛད་པ་ཙམ་མིན་པར། སེམས་ཅན་རྣམས་དེ་ཡི་ས་ལ་འགོད་ཕྱིར་མྱོང་སྟོབས་
ཀྱིས་དངོས་པོའི་གནས་ལུགས་ཇི་ལྟ་བ་བཞིན་དུ་བསྟན་པ་ནི། ཞི་བ་ཕྱོགས་གཅིག་ཏུ་ཞུགས་པའི་
རང་སངས་རྒྱས་རྣམས་ཀྱིས་མི་ནུས་སོ༎
དེ་ལྟར་སངས་ཡོངས་སུ་མ་རྒྱས་པའི་སྔ་རོལ་ཏུ་བྱང་ཆུབ་སེམས་དཔའ་ཞེས་བྱ་ཞིང༌། བྱང་
ཆུབ་ཆེན་པོ་འཐོབ་ཆེད་སེམས་མི་ཞུམ་པར་བྱང་ཆུབ་དོན་དུ་གཉེར་བའི་གང་ཟག་གོ །དེ་ཡང་སྦྱིན་པ་
དང༌། ཚུལ་ཁྲིམས། ངེས་འབྱུང་། ཤེས་རབ། བཟོད་པ། བསམ་གཏན། བཏང་སྙོམས་སོགས་ཀྱི་ཡོན་
ཏན་མཐའ་དག་ལ་བསླབས་ཏེ་ཉམས་སུ་ལེན་པའི་རིམ་པར་མཐར་ཆགས་ཀྱིས་འཇུག་དགོས་སོ།།
སངས་རྒྱས་ལ་ནི་ལྷ་མིས་བསྟོད།
༡༤ (༢) བཅོམ་ལྡན་འདས་སུམ་ཅུ་རྩ་གསུམ་གྱི་གནས་ལས་ཕྱིར་བྱོན་པའི་སྒྲུང་།
སངས་རྒྱས་བཅོམ་ལྡན་འདས་སུམ་ཅུ་རྩ་གསུམ་གྱི་གནས་ལས་ཕྱིར་ཕེབས་པའི་ཚེ། གྲོང་
ཁྱེར་གསལ་ལྡན་དུ་ཚེ་དང་ལྡན་པ་ཤཱ་རིའི་བུས་ཕེབས་བསུ་ཞུས་པར་ཚིགས་སུ་བཅད་པ་འདི་
གསུངས་སོ །
གང་ཞིག་བསམ་གཏན་ལྷུར་ལེན་བརྟན། །བྱ་མེད་ཉེ་བར་ཞི་ལ་དགྱེས།།
རྫོགས་པའི་སངས་རྒྱས་དྲན་ལྡན་པ། །དེ་རྣམས་ལ་ནི་ལྷ་ཡང་སྨོན།༎
གླེང་གཞི། སྔོན་སྐབས་ཤིག་ལ་བཅོམ་ལྡན་འདས་གྲོང་ཁྱེར་མཉན་ཡོད་ན་བཞུགས་པའི་ཚེ། ཆོས་
ལུགས་མི་གཅིག་པའི་བྱ་བྲལ་བ་རྣམས་ཀྱི་སྨྲ་བ་ངན་པ་ཚར་གཅོད་ཕྱིར་སྤྲུལ་པའི་ཆོ་འཕྲུལ་
སྣ་ཚོགས་པ་བསྟན་ནས་སུམ་ཅུ་རྩ་གསུམ་གྱི་ཡུལ་དུ་ཕེབས། དེའི་ཚེ་གང་གི་ཡུམ་(ལྷ་མོ་སྒྱུ་
འཕྲུལ་མ་) དགའ་ལྡན་གྱི་བདག་པོ་ལྷ་མོ་སནྟུསིཏ་(Santusita) ཞེས་པའི་རྟེན་དུ་སྐྱེསས་པའ
སུམ་ཅུ་རྩ་གསུམ་གྱི་ཡུལ་དུ་བྱོན། བཅོམ་ལྡན་འདས་ཀྱིས་ཚངས་པ་དང་ལྷ་རྣམས་ལ་དབྱར་ཟླ་
གསུམ་གྱི་དབྱར་གནས་སྐབས་སུ་ཆོས་མངོན་པ་གསུངས་པས། ལྷ་མོ་སནྟུསིཏ་དང༌། ཚངས་པ་
སོགས་ཀྱི་ལྷ་མང་པོར་རྒྱུན་ཞུགས་ཀྱི་འབྲས་བུ་ཐོབ་བོ།།
དེ་ནས་བཅོམ་ལྡན་འདས་རིང་དུ་བྱོན་པ་དང༌། ལྷ་རྣམས་ཀྱིས་མོའུ་གལ་གྱི་བུ་ལ། བཅོམ་
ལྡན་འདས་གང་དུ་གཤེགས་སམ་ཞེས་དྲིས། ཚེ་དང་ལྡན་པ་མོའུ་གལ་གྱི་བུས་བཅོམ་ལྡན་གང་དུ་
གཤེགས་པ་མཁྱེན་མོད་ཀྱི། ལྷ་གཞན་གྱིས་བཅོམ་ལྡན་འདས་ཀྱི་ཐུན་མོང་མ་ཡིན་སྟོབས་ཤེས་
པའི་སླད་དུ། ཚེ་དང་ལྡན་པ་ལྷ་མཚམས་སམ་མཛའ་བོའི་ལྷ་ལ་དྲིས་ཞེས་ལན་བཏབ། དེ་བཞིན་
དྲིས་པས། མཛའ་བོའི་ལྷ་ན་རེ། བཅོམ་ལྡན་འདས་ནི་ལྷ་གནས་སུམ་ཅུ་རྩ་གསུམ་དུ་ཕེབས་ནས་
རིན་པོ་ཆེ་སྣ་བདུན་གྱི་ཁྲི་ལ་བཞུགས་ཏེ། གང་གི་ཡུམ་ལ་མངོན་པའི་སྡེ་སྣོད་གསུང་བཞིན་མཆིས་
སོ༑ ༑ཞེས་ལན་བཏབ། དེའི་དུས་སུ་ཚེ་དང་ལྡན་པ་ཤཱ་རིའི་བུས་དབྱར་གནས་རིང་མཉན་ཡོད་ལས་
དཔག་ཚད་སུམ་ཅུའི་སར་ཆགས་པའི་གྲོང་ཁྱེར་གསལ་ལྡན་དུ་བསྡད་དེ། བཅོམ་ལྡན་འདས་ཀྱིས་
བཀའ་བསྩལ་པ་ཇི་བཞིན་དུ་ཉིན་ལྟར་དགེ་འདུན་གྱི་ཚོགས་ཤིན་ཏུ་ཆེ་བར་ཆོས་མངོན་པའི་གཞུང་
ཆ་ཚང་བུམ་པ་གང་བྱོའི་ཚུལ་དུ་བསླབས་སོ།།
དབྱར་གནས་མཇུག་རྫོགས་ལ་ཉེ་བ་ན། ཚེ་དང་ལྡན་པ་མོའུ་གལ་གྱི་བུ་སུམ་ཅུ་རྩ་གསུམ་
དུ་སངས་རྒྱས་མཇལ་དུ་བསྐྱོད་པའི་ཚེ། དབྱར་གནས་གྲུབ་སྟེ་ཟླ་བ་ཉ་གང་བའི་ཉིན་དེར་གནས་
བརྟན་ཤཱ་རིའི་བུ་གང་དུ་དགག་དབྱེ་བྱེད་བཞིན་འདུག་པའི་མི་ཡུལ་དུ་བཅོམ་ལྡན་འདས་ཕྱིར་
འབྱོན་ནོ་ཞེས་པ་ཐོས། ཇི་ལྟར་སྔོན་ཐུགས་དམ་བཅས་པ་ལྟར་བཅོམ་ལྡན་འདས་གང་གི་སྐུ་ལས་
འོད་ཟེར་ཁ་དོག་དྲུག་ཆེར་འཕྲོ་བཞིན་སྨིན་དྲུག་ཟླ་བ་ཉ་གང་བའི་ནུབ་མོ་དེར་སྐུ་ཡི་ཕྱོགས་གཉིས་
ལ་ལྷ་དང་ཚངས་པའི་འཁོར་གྲངས་ལས་འདས་པ་དང་བཅས་གྲོང་ཁྱེར་གསལ་ལྡན་གྱི་རྒྱལ་སྒོའི་
ཕྱོགས་སུ་བྱོན་པ་ན། ཚེ་དང་ལྡན་པ་ཤཱ་རིའི་བུས་སྣེ་ཁྲིད་པའི་གདུལ་བྱའི་ཚོགས་ཤིན་ཏུ་ཆེ་བས་
དགའ་དད་སྤྲོ་གསུམ་གྱིས་ཕེབས་བསུར་བཅར་བས། གྲོང་ཁྱེར་གྱི་ཕྱོགས་ཀུན་དུ་འོད་སྣང་གིས་
ཁྱབ་བོ། །དེ་ལྟའི་གཟི་བརྗིད་དང་ངོ་མཚར་ཆེ་བའི་སྣང་ཚུལ་ལ་ཚེ་དང་ལྡན་པ་ཤཱ་རིའི་བུ་དེ་མ་ཉིད་
དུ་ཧ་ལས་ཏེ། གུས་པ་ཆེན་པོས་བཅོམ་ལྡན་འདས་ཀྱི་གམ་དུ་བཅར་ནས་འདི་སྐད་ཅེས་གསོལ།
འདི་ལྟར་བརྗིད་ཅིང་ལྟ་ན་སྡུག་པའི་གཟི་བྱིན་གྱི་དཔལ་ངེད་ཅག་གིས་ད་བར་རྣ་བས་ཐོས་པ་དང་
མིག་གིས་མཐོང་བ་མ་མཆིས་ལགས། ལྷ་དང་ཚངས་པ་དང་སྐྱེ་རྒུ་རྣམས་ཀྱིས་དགེ་སྦྱོང་ཆེན་པོ་
ཁྱེད་ཀྱི་ཞབས་སྤྱི་བོར་བླངས་སོ། །ཞེས་ཞུས། དེ་ལ་བཅོམ་ལྡན་འདས་ཀྱི་ཞལ་ནས། རིགས་ཀྱི་
བུ་ཤཱ་རིའི་བུ། ཐུན་མིན་གྱི་ཡོན་ཏན་མངའ་བའི་དྲང་སྲོང་རྣམས་ལ་ལྷ་དང་སྐྱེ་རྒུ་རྣམས་ཀྱིས་ཁ་
ཞེ་གཉིས་མེད་ཀྱིས་དགའ་བས་བསྟོད་དོ། །ཞེས་བཀའ་བསྩལ་ཏོ། །དེ་ལྟར་ཆོས་བསྟན་པའི་རྗེས་
ཤཱ་རིའི་བུའི་སློབ་མ་དགེ་འདུན་རྣམས་ལ་དགྲ་བཅོམ་པའི་གོ་འཕང་ཐོབ་པ་དང༌། གཞན་རྣམས་ལ་
རྒྱུན་དུ་ཞུགས་པའི་གོ་འཕང་ཐོབ་བོ།།
བསྟན་དོན། དམ་པའི་སྐྱེ་བོ་དང་མཁས་པ་རྣམས་སྒོམ་སྒྲུབ་ལ་དོན་གཉེར་ཆེ་ཞིང༌། སེམས་
ཐག་ཆོད་པོས་ཉོན་མོངས་པའི་དྲི་མ་འདུལ་རྒྱུར་བརྩོན་པས། རིམ་གྱིས་ཐར་པའི་ས་ལ་བགྲོད། དེ་
ལྟའི་དྲན་ཤེས་བརྟན་ལ་བློ་རྒྱ་ཡངས་པའི་སྐྱེ་བོར་ཀུན་གྱིས་དགའ་བས་བསྟོད་ཅིང་བཀུར་བར་
བྱེད་དོ།།
འགྲེལ་པ། མཐོ་རིས་སུ་གནས་པའི་ལྷའི་འགྲོ་བ་རྣམས་ནི་བདེ་འགྲོའི་གནས་སུ་འཚོ་ཞིང༌།
མིའི་མིག་གིས་དངོས་སུ་མཐོང་བའི་ཆོས་མ་ཡིན། འོན་ཏེ་མི་དང་ལུས་ཅན་གཞན་ལྟར། ལྷ་
རྣམས་ཀྱང་སྐྱེ་བ་དང༌། རྒ་བ། ན་བ། འཆི་བའི་སྡུག་བསྔལ་རྟག་ཏུ་མྱོང་དགོས་པས་འཁོར་བ་དང་
སྡུག་བསྔལ་ལས་མ་ཐར་རོ། །ལྷའི་འགྲོ་བ་རྣམས་སྡེ་ཚན་མང་དུ་མཆིས་ཏེ། འདོད་ཁམས་ཀྱི་ལྷ།
གཟུགས་ཁམས་ཀྱི་ལྷ། གཟུགས་མེད་ཁམས་ཀྱི་ལྷ་བཅས་སོ།།
རྙེད་པར་དཀའ་བའི་སྐལ་བཟང་བཞི།
༡༤ (༣) ཀླུའི་རྒྱལ་པོ་ཨེརཀཔཀྟའི་(Erakapatta) སྒྲུང་།
སངས་རྒྱས་བཅོམ་ལྡན་འདས་ཡུལ་ཝཱ་ར་ཎཱ་སིར་བཞུགས་པའི་ཚེ། ཀླུའི་རྒྱལ་པོ་ཨཱར ཀཔནྟ་ལ་
ཚིགས་སུ་བཅད་པ་འདི་གསུངས་སོ།།
མི་ཉིད་རབ་ཏུ་འཐོབ་དཀའ་སྟེ། །འཆི་བར་ངེས་རྣམས་གསོན་པར་དཀའ༎
དམ་པའི་ཆོས་ནི་ཐོས་པར་དཀའ། །སངས་རྒྱས་རྣམས་ནི་འབྱུང་བར་དཀའ༎
གླེང་གཞི། སྔོན་སངས་རྒྱས་འོད་སྲུང་གི་བསྟན་པའི་སྐབས། མིང་ལ་ཨཱིརཀཔནྟ་ཞེས་བྱ་བའི་
ཀླུའི་རྒྱལ་པོ་ཞིག་ཡོད་ཅིང༌། སྔོན་གྱི་སྐྱེ་བ་ག་གེ་མོ་ཞིག་ནང་ཁོ་པ་ཡུན་རིང་རབ་བྱུང་གི་རྟེན་དུ་
གནས། དེའི་དུས་སུ་ཁོ་པས་ཉེས་པ་ཅུང་ཟད་བགྱིས་པར་སེམས་བློང་བློང་པོར་གྱུར་ཏེ་ཤི་འཕོས་
ནས་མཐར་ཀླུར་སྐྱེས་ནའང༌། སངས་རྒྱས་བཅོམ་ལྡན་འདས་འབྱོན་རྒྱུར་རེ་སྒུག་བྱས། ཨིར་ཀ་
པ་ཏིར་བྱད་གཟུགས་རབ་ཏུ་མཛེས་པའི་བུ་མོ་ཞིག་ཡོད་པ་དེ་བཅོམ་ལྡན་འདས་རྙེད་ཐབས་སུ་
སྤྱད། དེ་ཡང་ཀླུའི་རྒྱལ་པོ་ན་རེ། སྐྱེས་པ་སུ་འདྲ་ཞིག་གིས་བདག་གི་བུ་མོའི་དྲི་བར་ལན་འདེབས་
ཐུབ་ན། དེ་ལ་བུ་མོ་བག་མར་སྟེར་རོ། །ཞེས་བསྒྲགས་ཏེ། ཟླ་རེར་ལན་གཉིས་ཙམ་བུ་མོར་ཕྱི་རུ་
གར་འཁྲབ་ཏུ་བཅུག་པ་དང་དྲི་བ་འདོན་དུ་བཅུག །སྐྱེས་པ་མང་པོས་བུ་མོ་དགོས་འདོད་ཀྱིས་ལན་
འདེབས་སུ་འོངས་ཀྱང་བུ་མོའི་དྲི་བར་ལན་མ་ཐེབས།
ཉིན་ཞིག་བཅོམ་ལྡན་འདས་ཀྱི་གཟིགས་ངོར་མིང་ལ་ཨུཏྟར་(Uttara) ཞེས་པའི་ན་གཞོན་
ཞིག་ཤར་བ་དང༌། ཀླུ་རྒྱལ་གྱི་བུ་མོའི་དྲི་བ་དང་འབྲེལ་གཞོན་ནུ་དེར་རྒྱུན་ཞུགས་ཀྱི་འབྲས་བུ་
འཐོབ་ལ་ཉེ་བ་མཁྱེན། དེའི་ཚེ་ན་གཞོན་ནུ་དེས་བུ་མོ་ཨཱིརཀཔཀྟ་རང་གི་ཆུང་མར་བྱུང་ན་ཅི་མ་
རུང་སྙམ་སྟེ་ལན་འདེབས་སུ་ལམ་ལ་ཆས་བཞིན་པ་ན། བཅོམ་ལྡན་འདས་ཀྱིས་ཡུད་ཙམ་བཀག་
སྟེ་དྲི་ལན་བསླབས་པ་དང༌། ཁོ་པར་རྒྱུན་དུ་ཞུགས་པའི་གོ་འཕང་ཐོབ་པས་ད་གཟོད་ཀླུ་རྒྱལ་གྱི་
བུ་མོར་མ་ཆགས་སོ། །འོན་ཏེ་གཞན་སྐྱེ་བོ་གྲངས་ལས་འདས་པའི་དོན་དུ་ཁོ་པས་བུ་མོའི་དྲི་བར་
ལན་འདེབས་སུ་སོང་ངོ༌། །དྲི་བ་དང་པོ། ས་སྐྱོང་སུ་ཡིན་ནམ། གཉིས་པ། སེམས་རྒྱུད་དྲི་མས་
སྦགས་པ་དེ་ལ་ས་སྐྱོང་ཞེས་བྱའམ། གསུམ་པ། དྲི་མ་གང་ལས་བྲལ་བ་དེ་ལ་ས་སྐྱོང་ཞེས་བྱའམ།
བཞི་པ། སྐྱེ་བོ་གང་འདྲ་ཞིག་ལ་གླེན་པ་ཟེར་རམ་བཅས་སོ། །ལན་དང་པོ། སུས་དབང་པོའི་སྒོ་
སྡོམ་པ་ན་དེ་ས་སྐྱོང་ངོ་། གཉིས་པ། སེམས་རྒྱུད་དྲི་མས་སྦགས་པ་དེ་ལ་ས་སྐྱོང་ཞེས་མི་བྱའོ། །
གསུམ་པ། སྲེད་པ་དང་བྲལ་བའི་གང་ཟག་དེར་ས་སྐྱོང་ཞེས་བྱའོ། །བཞི་པ། དབང་པོའི་བདེ་བར་
ཆགས་པ་དེ་ལ་གླེན་པ་ཞེས་བྱའོ།།
དྲི་བ་དེ་དག་ལན་མ་འཆུག་པ་བཏབ་པ་དང༌། ཀླུ་རྒྱལ་གྱི་བུ་མོས་དབང་པོའི་ཡུལ་ལ་སྲེད་
པའི་སྲེད་པའི་ཆུ་བོ་དང་། སྲིད་པའི་ཆུ་བོ། ལྟ་བའི་ཆུ་བོ། མ་རིག་པའི་ཆུ་བོའི་སྐོར་དང༌། དེ་དག་
་གཉེན་པོ་ཇི་ལྟར་བསྟེན་ནམ་ཞེས་དྲིས་པས། བཅོམ་ལྡན་འདས་ཀྱིས་བསླབས་པ་བཞིན་གཞོན་
ནུ་ཨུ་ཏ་རས་ལན་ཐོགས་པ་མེད་པར་བརྒྱབ་བོ། །ཀླུ་རྒྱལ་ཨཱརཀཔལྟས་ལན་དེ་དག་ཐོས་འཕྲལ་
བཅོམ་ལྡན་འདས་འཇིག་རྟེན་ན་བྱོན་པ་ཤེས་ཏེ། གང་གི་དྲུང་དུ་འཁྲིད་རོགས་ཞེས་གཞོན་ནུ་ཨུ་ཏ་
རར་སྨྲས། བཅོམ་ལྡན་འདས་མཇལ་བ་དང༌། རང་ཉིད་སྔོན་སངས་རྒྱས་འོད་སྲུང་གི་བསྟན་པའི་
སྐབས་བཙུན་པ་ཞིག་ཡིན་ཅིང་། ཉིན་ཞིག་གྲུ་གཟིངས་ནང་འགྲུལ་བཞུད་སྐབས་ཐོལ་བྱུང་དུ་རྩྭ་ཉག་
མ་གཅིག་གཅོད་པར་ཐལ་བས། དེ་ལ་ཡིད་མི་བདེ་བ་ཆེན་པོ་ཆགས་ཏེ་མཐར་ཤི་འཕོས་ནས་ཀླུར་
སྐྱེས་སོ། ཞེས་ཞུས། དེ་གསན་རྗེས་བཅོམ་ལྡན་འདས་ཀྱི་ཞལ་ནས། སྤྱིར་མིར་སྐྱེ་བ་དཀའ་ལ།
སྒོས་སངས་རྒྱས་འཇིག་རྟེན་ན་བྱོན་པའམ་དེ་དག་གི་བསྟན་པ་གནས་པའི་རིང་སྐྱེ་གནས་གཞན་
ནས་མིར་སྐྱེ་བ་ཤིན་ཏུ་དཀའ་བའི་ཚུལ་གསུངས་སོ།།
བསྟན་དོན། ལུ་གུ་རྒྱུད་ཀྱི་འཁོར་བའི་སྐྱེ་བ་འདི་ན་མིར་སྐྱེ་བ་ནི་ཤིན་ཏུ་དཀའ་ཞིང༌། སངས་
རྒྱས་འཇིག་རྟེན་ན་བྱོན་པ་ཤིན་ཏུ་དཀོན་པས་སྐྱེས་ཀྱང་དམ་པའི་ཆོས་ཉན་པའི་སྐལ་བ་ནི་དེ་བས་
དཀོན་ནོ༎
འགྲེལ་པ། འཆི་བ་མི་རྟག་པ། མི་རྟག་པ་ཞེས་པའི་ཐ་སྙད་འདིར་དལ་འབྱོར་མི་ལུས་ཀྱི་རྟེན་
ལ་སྦྱོར་བ་ནི་དེ་འཆི་བའི་ཆོས་ཅན་དུ་སྐྱེས་པས་སོ། །སྤྱིར་སེམས་ཅན་ཐམས་ཅད་འཆི་བའི་མཐའ་
ཅན་དུ་ཟད་མོད་ཀྱི། འདིར་མི་ལུས་རིན་ཆེན་ལ་སྦྱོར་བ་ནི་མཐའ་ཡས་པའི་སེམས་ཅན་མཆིས་སུ་
ཅོག་ལས་དལ་བའི་རྟེན་འབའ་ཞིག་གིས་འཆི་བའི་གནས་ལུགས་དེ་རྟོགས་ནུས་པ་ལས་གཞན་
གྱིས་ནི་མི་ནུས་སོ༎
བཟོད་ལ་དམ་པས་གཅེས་འཛིན་བྱེད།
༡༤ (༤) ཚེ་དང་ལྡན་པ་ཀུན་དགའ་བོས་གསོལ་བའི་དྲི་བའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། འདས་པའི་སངས་
རྒྱས་རྣམས་ཀྱིས་དགེ་འདུན་རྣམས་ལ་བསྩལ་བའི་རྩ་བའི་གདམས་ངག་སྐོར་ལ་ཚེ་དང་ལྡན་པ་
ཀུན་དགའ་བོས་གསོལ་བའི་དྲི་བར་ཚིགས་སུ་བཅད་པ་འདི་དག་གསུངས་སོ།།
སྡིག་པ་ཅི་ཡང་མི་བྱ་ཞིང༌། །དགེ་བ་ཕུན་སུམ་ཚོགས་པར་བྱ།།
རང་གི་སེམས་ནི་ཡོངས་སུ་འདུལ། །དེ་ནི་སངས་རྒྱས་བསྟན་པ་ཡིན།།
བཟོད་པ་དཀའ་ཐུབ་དམ་པ་བཟོད་པ་ནི། །མྱ་ངན་འདས་པ་མཆོག་ཅེས་སངས་རྒྱས་གསུངས།།
རབ་ཏུ་བྱུང་བ་གཞན་ལ་གནོད་པ་དང༌། །གཞན་ལ་འཚེ་བ་དགེ་སྦྱོང་མ་ཡིན་ནོ།།
སྨོད་པར་མི་བྱ་བརྡེག་མི་བྱ། །སོ་སོར་ཐར་པ་ཡང་དག་སྡོམ།།
ཟས་ཀྱི་ཚོད་ནི་རིག་པ་དང༌། །བས་མཐའ་དག་ཏུ་གནས་མལ་བྱ།
ལྷག་པའི་བསམ་པ་ཡང་དག་སྦྱར། །འདི་ནི་སངས་རྒྱས་བསྟན་པ་ཡིན།
གླེང་གཞི། ཚེ་དང་ལྡན་པ་ཀུན་དགའ་བོ་རང་ཤག་ཏུ་འདུག་པ་དེའི་ཚེ། གང་གི་བསམ་པར། བཅོམ་
ལྡན་འདས་ཀྱིས་ཇི་ལྟར་བྱོན་ཟིན་པའི་སངས་རྒྱས་དཔའ་བོ་བདུན་གྱི་ཡབ་ཡུམ་དང་། དེ་དག་གི་
ཚེ་ཚད། ཤིང་གང་གི་འོག་ཏུ་སངས་རྒྱས་པ། སློབ་མའི་འཁོར། སྲས་ཀྱི་ཐུ་བོ། སྦྱིན་བདག་གི་གཙོ་
བོ་བཅས་ཀྱི་སྐོར་ལེགས་པར་བཀྲལ་ཟིན་ནའང༌། ཉིན་གཅིག་ལ་བསྲུང་རྒྱུའི་སྨྱུང་གནས་ཉམས་
ལེན་ཞུ་སྒོ་དེང་དང་འདྲ་མིན་གྱི་སྐོར་ཅི་ཡང་མ་གསུངས་སོ། །ཞེས་སྙམ་སྟེ་བཅོམ་ལྡན་འདས་ཀྱི་
གམ་དུ་བཅར་ནས་དེ་ལྟར་བཀའ་འདྲི་ཞུས་པ་ན། ཇི་སྐད་དུ་བཅོམ་ལྡན་འདས་ཀྱི་ཞལ་ནས། འདས་
པའི་སངས་རྒྱས་རྣམས་ཀྱི་ཚེ་ན། དུས་ཀྱི་ཁྱད་པར་ཙམ་ལས་སྨྱུང་གནས་ཀྱི་ཆོ་གར་མི་འདྲ་བའི་
ཆ་མེད་དོ། །བླ་ན་མེད་པ་ཡང་དག་པར་རྫོགས་པའི་སངས་རྒྱས་རྣམ་གཟིགས་ཀྱིས་ལོ་ངོ་བདུན་
མཚམས་སུ་སྨྱུང་གནས་ལ་བཞུགས་ཤིང༌། གང་གིས་བསྩལ་བའི་མན་ངག་དེ་ལོ་ངོ་བདུན་རིང་
ཐུབ་ཅིང༌། གཙུག་ཏོར་ཅན་དང་ཐམས་ཅད་སྐྱོབ་ཀྱིས་ལོ་ངོ་དྲུག་མཚམས་བཞུགས་པ་དང་། འཁོར་
བ་འཇིག་དང་གསེར་ཐུབ་ཀྱིས་ལོ་རེའི་མཚམས་སུ་བཞུགས། སྟོབས་བཅུའི་སློབ་དཔོན་སངས་
རྒྱས་འོད་སྲུང་གིས་ཟླ་བ་དྲུག་རེའི་མཚམས་སུ་བཞུགས་ཤིང་། གང་གི་མན་ངག་ཟླ་བ་དྲུག་རིང་
ཐུབ་བོ། །ཞེས་དུས་ཀྱི་ཁྱད་པར་ཙམ་ལས་སྨྱུང་གནས་ཀྱི་ཆོ་ག་ལ་མི་འདྲ་བ་མེད་དོ། །ཞེས་བཀའ་
བསྩལ་ཏོ།།
བསྟན་དོན། སྡིག་པ་སྟེ་རང་གཞན་ལ་གནོད་པའི་ལས་སུ་མི་འཇུག་པར་རྟག་ཏུ་དགེ་སྒྲུབ་
ཀྱི་ལས་ལ་གཞོལ་ཏེ། རང་གི་སེམས་འདུལ་བ་ལ་འབད་པ་ནི་སངས་རྒྱས་ཀྱི་བསྟན་པ་སྟེ་དམ་པའི་
ཆོས་ཀྱི་སྙིང་པོའོ༎
བསྟན་དོན། བཟོད་པ་ནི་དཀའ་ཐུབ་ཀུན་གྱི་ནང་ནས་མཆོག་དང་། བཅོམ་ལྡན་འདས་ཀྱིས་
མྱ་ངན་ལས་འདས་པ་མཆོག་ཅེས་གསུངས། གཞན་གྱིས་རང་ལ་གནོད་པར་བཟོད་མི་ཐུབ་ན་དེ་ནི་
ངེས་པར་བྱུང་བ་མིན་ཞིང་། གནོད་པ་ལ་ཇི་མི་སྙམ་པར་ཕན་སེམས་སྦྱོང་བ་ནི་དམ་པའི་སྐྱེས་བུའོ།།
བསྟན་དོན། གཞན་གྱི་མཚང་མི་འབྲུ་བ་དང་གཞན་ལ་བརྡེག་པ་སྟེ་གནོད་པ་མ་བྱས་པར།
ལྷག་པའི་བསམ་པ་དང་སྤྱོད་པར་སློབ་པ། ཟས་ཀྱི་ཚོད་རན་པོ་སྤྱོད་པ། དབེན་པའི་གནས་ལ་
དགའ་བས་འཇུག་པ་ནི་དམ་པའི་ཆོས་སྙིང་པོ་ལེན་པའི་མན་ངག་གོ།
འགྲེལ་པ། དཀའ་ཐུབ་ཀུན་གྱི་མཆོག་ནི་སྡུག་བསྔལ་དང་ལེན་གྱི་བཟོད་པ་དང༌། གནོད་བྱེད་
ལ་ཇི་མི་སྙམ་པའི་བཟོད་པའོ། བྱང་ཆུབ་སེམས་དཔའ་རྣམས་ཀྱི་བཟོད་པ་ནི་སྐྱེ་བོ་ཕལ་པ་དག་གི་
སྨྲ་བསམ་གྱི་ཡུལ་ལས་འདས་ཏེ། ལུས་ཀྱི་ཉིང་ལག་གཏུབས་ཀྱང་རུང་བཅད་ཀྱང་རུང་ཁོང་མི་ཁྲོ་
བར་བསྲན་ནུས་སོ། །དྲང་སྲོང་བཟོད་པ་ཅན་གྱི་སྐྱེས་རབས་ལས། (སྔོན་ཡུལ་ཝཱ་ར་ཎཱ་སིར་དབང་
སྒྱུར་བྱེད་པོ་) རྒྱལ་པོ་རྩོད་བྱུང་ཞེས་ཆང་ལ་དགའ་བ་དེས་བཟོད་པའི་ཕ་རོལ་ཏུ་ཕྱིན་པའི་དྲང་སྲོང་
བཟོད་པ་ཅན་ལ་(ཉམས་ཚོད་ལོན་ཕྱིར་) རྟ་ལྕག་གིས་གཞུས་ནས་མནར་གཅོད་ཇི་ཙམ་བཏང་ཡང་
དྲང་སྲོང་དེ་སྤྲོ་ཞིང་བག་ཕེབས་པོར་བཞུགས། ཡང་རྒྱལ་པོས་ཡ་ང་སྙིང་རྗེ་མེད་པར། དྲང་སྲོང་
གི་ལག་པ་དང༌། རྐང་པ། སྣ། རྣ་སོགས་ཀྱི་ཉིང་ལག་གཅོད་ཅིག་ཅེས་བཀའ་བཏང་སྟེ་བཅད་མོད་
ཀྱི༑ ལན་གླན་གྱི་བསམ་པར་མེད་པར་ཐུགས་བག་ཡངས་པོར་རང་གི་ཟུངས་ཁྲག་འཁྱིལ་བའི་ཁྲོད་
དུ་བཞུགས་ཏེ་འདི་སྐད་ཅེས་སྨྲས་པ། གདུག་རྩུབ་ཆེན་པོས་བདག་གི་ཉིང་ལག་གཅོད་མཁན་རྒྱལ་
པོའི་སྐུ་ཚེ་རིང་བར་ཤོག་ཅེས་དང༌། བདག་ལྟ་བུ་སེམས་རྒྱུད་དུལ་བའི་གང་ཟག་གིས་གདུག་རྩུབ་
ཆེ་བའི་སྤྱོད་ཚུལ་འདི་རིགས་ལ་ཁོང་ཁྲོ་བར་ནམ་ཡང་མི་བྱའོ། ཞེས་གསུངས། གཞན་གྱིས་རྣམ་
པར་འཚེ་བའི་ལས་ནམ་བགྱིད་ཀྱང་བཟོད་པ་ཅན་གྱིས་ལས་དེའི་བྱེད་པོར་གཟིགས་ཏེ། སྐྱེ་བོ་འདི་
ནི་བདག་གི་མཛའ་བཤེས་སུ་གནས་ཤིང་། ཀུན་སློང་ཡོད་མེད་ཇི་ལྟར་ཡང་འདི་ལྟ་བུའི་སྡིག་ཏོའི་
བསམ་སྦྱོར་གྱི་རྒྱུ་བདག་གིས་ཀྱང་བྱས་སོ་ཞེས་དང༌། ཡང་ན་རང་གིས་བྱས་པའི་སྔོན་བསགས་
ལས་ཀྱི་འབྲས་བུར་ཡང་སྲིད་པས། མདོར་ན། དེ་རང་གིས་བྱས་པའི་ལས་ཀྱི་རྒྱུ་མཐུན་གྱི་འབྲས་
བུར་སོང་། དེ་ལ་ཁོང་ཁྲོ་བའམ་འཁོན་དུ་འཛིན་པ་མི་རིགས་ཏེ་ཅིའི་ཕྱིར་རིགས་སོ། །ཞེས་ཡིད་ལ་
བྱས་སོ ༎
གཞན་གྱི་ཁྲེལ་མེད་པའི་ཉེས་སྤྱོད་ཅི་ལྟར་ཡང་དེ་ལ་བྱང་ཆུབ་སེམས་དཔའི་སེམས་མི་
འཁྲུག་གོ།བཅོམ་ལྡན་འདས་ཀྱིས་གང་གི་སློབ་མ་དག་ལ་བཟོད་པ་བསྟེན་དགོས་པར་གདམས་ཏེ།
ཇི་སྐད་དུ་འཛུམ་གྱི་ལེགས་བཤད་ཅེས་པའི་མདོ་ལས། ཇག་ཚོགས་ཀྱིས་རང་གི་མགོ་བོ་སོགས་
ཡན་ལག་ཉིང་ལག་རྣམས་མཚོན་གྱིས་དུམ་བུར་གཅོད་པར་བྱས་ཚེ། དེ་ལ་ཁྱོད་ཀྱི་སེམས་འཁྲིག་
འཁྲིག་ཏུ་འགྱུར་ན། ངས་བསྟན་པའི་ཆོས་ཀྱི་གདུལ་བྱའི་གྲལ་དུ་མི་འཚུད་དོ། །དེས་ན་རང་རྒྱུད་
འདུལ་བ་ལ་འབད་ན། སེམས་(ཉོན་མོངས་པའི་དྲིས་མས་)མོག་མོག་པོར་མི་བྱེད་ཅིང་། ངག་མི་
འཆལ་བ། བྱམས་སེམས་དང་སྙིང་རྗེ་ཆེ་བ། བརྣབ་སེམས་མེད་པ། ཐ་ན་ཇག་པ་དེ་དག་ལའང་
བྱམས་པས་སྐྱོང་བ་འོང་ངོ༌། །དེ་བཞིན་དུ་འཇིག་རྟེན་གྱི་ཁམས་མཐའ་ཡས་པ་ན་སེམས་ཅན་
དཔག་དུ་མེད་པ་ལ་བྱམས་པའི་འོད་སྣང་གིས་ཁྱབ་སྟེ་ཕན་པར་བྱེད་དོ། །སངས་རྒྱས་པའི་ཆོས་
ནང་བཟོད་པར་མཆོག་ཏུ་བསྔགས་ཤིང༌། རང་རྒྱུད་ཀྱི་རྒོད་པ་དང་ཁྲོ་བ་བཅོམ་ན་བཟོད་པ་བསྐྱེད་
པ་སླ་ཞིང༌། །བཟོད་བསྲན་མེད་ན་སེམས་རྣམ་པར་མ་ཞི་བའམ་དལ་བ་མེད་པར་འགྱུར་ཏེ། སྐལ་
བ་བཟང་པོ་རྣམས་ཆུད་གཟོན་པར་བྱེད་པ་དང༌། དེ་ལས་སྡོད་ཚུགས་པ་མེད་པ་དང་རྣམ་དཔྱོད་ཀྱི
མིག་མོག་མོག་པོར་བྱས་ཏེ། སྐབས་རེ་ལག་ཏུ་ཅི་ཡང་མི་ལོན་པར་དུས་འདའོ། །བཟོད་པ་ཅན་
ལ་འདོད་པའི་འབྲས་བུ་ངང་གིས་པང་དུ་ལྷུང༌། མི་བཟོད་པའི་དབང་གིས་སེམས་གྱ་མ་གྱུ་བཟོས་
ཏེ་དེང་དུས་ཀྱི་དངོས་གཙོ་སྨྲ་བའི་འཇིག་རྟེན་ན་སེམས་སྡུག་གི་ན་ཚ་མང་པོའི་རྐྱེན་བྱེད། བློ་
སྦྱོང་དང་སྒོམ་སྒྲུབ་ཉམས་ལེན་སྐབས་བཟོད་པ་ནི་ཤིན་ཏུ་གནད་ཆེ་བས་དེར་གཙིགས་སུ་འཛིན།
སྐར་མ་ལྔ་ཙམ་སྒོམ་ལ་གཞོལ་ཏེ་འཕྲལ་དུ་སངས་རྒྱས་ཀྱི་གོ་འཕང་འཐོབ་རེ་བྱེད་པ་ནི་མི་སྲིད་
ཅིང༌། དེ་ལྟར་ཧོལ་རྒྱུག་བྱས་ཚེ་གནོད་པ་འབའ་ཞིག་འབྱུང་ངོ༌། །དཔེར་ན། ལོ་མང་བསགས་
པའི་ཕྱག་དར་གྱི་ཕུང་པོ་ཤིན་ཏུ་ཆེ་བ་ཁྱེམ་བུ་ཆུང་ཆུང་ཞིག་གིས་བཅུས་ཏེ་གཙང་སེལ་བྱེད་པ་
ལྟར། སེམས་རྒྱུད་ཀྱི་ཉོན་མོངས་པའི་སྙིགས་རྡུལ་ཤིན་ཏུ་ཆེ་བ་དེའང་ཉི་ཚེ་བའི་ཐབས་ལམ་ལ་
བརྟེན་ནས་འཕྲལ་དུ་སེལ་མི་ཐུབ། དེ་ཐུབ་པ་ལ་དཀའ་ངལ་ལ་མི་སྐྲག་པར་གཟོབ་པོ་ལྷུར་ལེན་
པའི་བཟོད་པ་དགོས་ཤིང༌། དེ་ལས་གཏན་གྱི་བདེ་བ་འཐོབ་བོ། །དེ་མིན་ཐབས་ཙམ་པོ་བ་ཞིག་ལ་
བརྟེན་ནས་འཕྲལ་དུ་བྱང་ཆུབ་འཐོབ་རེ་བཅངས་ན་ཕྱིན་ཅི་ལོག་གི་འབྲས་བུ་འབྱུང་བ་ལྟ་ཅི་ཕྱིས་
སུ་ཡིད་ཆད་དེ་སྒྱིད་ལུག་པར་འགྱུར་རོ༎
ནང་པ་ཞིག་གི་བསམ་བློའི་འཁྱེར་སོ་ནི་ཚེ་འདི་ཇི་ཙམ་རིང་ཡང་ལོ་ངོ་བརྒྱད་ཅུ་ཙམ་དུ་
འཚོ་བས་རིང་པོ་མིན་པ་དང་། དེ་ལྟའི་སྐྱེ་བ་གྲངས་མེད་པ་བླངས་ཟིན་ནའང་ད་དུང་སྡུག་བསྔལ་
གྱི་གཞན་དབང་དུ་གནས་སོ། །ཞེས་ཡིད་ལ་བཟུང་སྟེ། བླ་ན་མེད་པའི་བྱང་ཆུབ་ཀྱི་གོ་འཕང་
འཐོབ་ཕྱིར་སེམས་ཐག་ལིངས་ཀྱིས་བཅད་དེ་བརྩོན་འགྲུས་རྩོམ་ནའང༌། རང་གི་ནུས་པ་ལ་སྒྲོ་
འདོགས་མ་བྱས་པར་ཉིན་ནས་ཉིན་བསྟུད་དེ་དམ་པའི་ཆོས་ལ་སྙུགས་བསྲིངས་ནས་བརྩོན་འགྲུས་
རྩོམ་མོ། །བཟོད་པ་ལྡན་ན་ལམ་ལ་རིམ་པ་བཞིན་དུ་ནན་གྱིས་འཇུག་ཅིང༌། བྱང་ཆུབ་སེམས་དཔའ་
རྣམས་ཀྱིས་ཚུལ་དེ་ཇི་ལྟ་བ་བཞིན་དུ་མཁྱེན་ནས་བཟོད་པའི་ཕ་རོལ་ཏུ་སོང་སྟེ་རང་རྒྱུད་དུལ་བས་
ན༑ འཇིག་རྟེན་གྱི་མི་མཐུན་ཕྱོགས་གང་གིས་ཀྱང་མི་ཚུགས་ཏེ། ཕྱིའི་རྐྱེན་ཚ་གྲང་དང༌། ཕས་ཀྱི་
རྒོལ་བ་འབུ་སྲིན་སོགས་ཀྱིས་གནོད་པ་དང་རྡེག་པ། ཚིག་རྩུབ་དང་རྫུན་སྨྲ་བ། ལོག་པར་སྤྱོད་པ་
སོགས་ཅི་བྱས་ཀྱང་མི་བཟོད་པ་མེད་ཅིང༌། ལུས་ལ་དབྱུག་པ་དང་རྡོ་སོགས་ཀྱིས་མནར་གཅོད་
བཏང་སྟེ་ཐ་ན་སྲོག་ཀྱང་ཕྲོགས་ནའང་བག་ཚ་བ་མེད་པ་གནས་པ་ནི། དེ་ཡི་ཐུགས་རྒྱུད་ཀྱི་བཟོད་
པའི་སྟོབས་ཀྱིས་སོ། །དེ་བཞིན་དུ་སློབ་དགོས་པའང་ནང་པའི་དགེ་འདུན་རྣམས་ལ་ལེགས་པར་
གདམས་སོ།།
སངས་རྒྱས་པའི་ཆོས་ནང༌། ཡོན་ཏན་གོང་མ་རྣམས་ནི་བློ་སྦྱོང་བའི་ཐོག་ནས་མངོན་དུ་བྱ་
དགོས་ཤིང་། བློ་སྦྱོང་དང་སྒོམ་ནི་དམ་པའི་ཚུལ་བཞིན་དུ་ཉམས་སུ་ལེན་པའི་ལམ་གྱི་རིམ་པའི་
ཁྲོད་གནད་ཤིན་ཏུ་ཆེ་བ་དང༌། སྤྱིར་བློ་སྦྱོང་བའི་ཐབས་སུ་སྒོམ་ཞེས་པ་ཆོས་ལུགས་ཚང་མའི་ནང་
ཡོད་ཅིང༌། སྨོན་ལམ་གསོལ་འདེབས་བྱེད་པ་ནི་སྒོམ་གྱི་ཡན་ལག་ཙམ་དུ་ཟད། ཧིན་དུའི་ཆོས་
ལུགས་ནང༌། ཤོ་ལོ་ཀ་དང་གཟུངས་སྔགས་འདོན་པ་ནི་སེམས་རྒྱུད་ཞི་ཞིང་དུལ་བར་འོང་བའི་
ཐབས་སུ་བཀོལ་ཞིང༌། དེའང་མཐར་སེམས་ལས་སུ་རུང་བ་ཉིད་བྱ་བའི་ཕྱིར་ཁ་ཏོན་བགྱིད་དོ།
ཆོས་ལུགས་དེ་དག་མང་ཆེ་བའི་དམིགས་ཡུལ་ནི་སེམས་ཀྱི་སྤྲོས་པ་ཕྱེད་བྲལ་བའི་གནས་སྐབས་
སུ་ཤར་བའི་དག་སྣང་ངམ་སྒྲ་ཐོས་པ་སོགས་ཀྱི་སེམས་ཀྱི་ཡོན་ཏན་ཁྱད་པར་བ་དེ་འདྲ་འཐོབ་པའི་
སླད་དུའོ། །འོན་ཏེ་སངས་རྒྱས་པའི་ཆོས་ཀྱི་སྒོམ་སྒྲུབ་ཉམས་ལེན་གྱི་དམིགས་ཡུལ་ནི་དེ་དག་གི་
ལས་ཐ་དད་དོ༎
ངས་རྒྱས་པའི་ཆོས་ལུགས་དང་བསྡུར་ན་ཆོས་ལུགས་གཞན་ལ་སེམས་ཀྱི་ངོ་བོ་དང༌།
བྱེད་ལས། ནུས་པ་སོགས་ཀྱི་ཐད་ཤེས་རྒྱ་དམན་ཞིང༌། གཉིད་ཁུག་པ་ལྟ་བུའི་སེམས་ཀྱི་གནས་
སྟངས་དང་འཇིག་རྟེན་རང་ག་བའི་ནུས་པ་ལས་འདས་པའི་ལྷ་པ་སོགས་ཀྱི་གནས་དང༌།
ནང་པའི་སྒོམ་གྱི་དམིགས་པར་འཛིན་པའི་བློ་སྦྱོང་དང་བློ་མངོན་སུམ་བསྐྱེད་ཐབས་བཅས་ཀྱི་
དབར་ཤན་འབྱེད་རྒྱུ་མི་ཕལ་མོ་ཆེར་ཤིན་ཏུ་དཀའ། ངོ་ཐོག་ཏུ་ཆོས་ལུགས་ཚང་མར་སྦས་དོན་གྱི་
འཆར་སྣང་མི་འདྲ་བ་ལྡན་ཞིང་། འཆར་སྣང་དེས་རང་རང་གི་ཆོས་ལུགས་ཀྱི་དད་མོས་ལ་བརྟེན་
ནས་དག་སྣང་འབྱུང་བ་དང་ཐུན་མིན་གྱི་སྒྲ་སྣ་ཚོགས་ཐོས་པ་སོགས་ཀྱི་རྐྱེན་བྱེད། དེས་སྒོམ་སྒྲུབ་
ཉམས་ལེན་བགྱིས་པ་ལས་སེམས་ནང་ཁ་ཐོག་ཙམ་གྱི་འབྲས་བུ་སྦྱིན་པ་བསྟན་ཞིང༌། དེ་ལྟ་བུའི་
རྣམ་གཞག་ནི་རིག་གཞུང་གིས་རྐྱེན་པས་ཁོང་ཚོའི་སེམས་ནང་གཏིང་ཚུགས་ཟིན་ནོ། །དཔེར་
ན༑ ཡི་ཤུ་རྗེས་འབྲང་པས་ཁོང་ཚོའི་ཆོས་ལུགས་ཀྱི་ས་ཐོབ་པའི་སྐྱེས་བུ་དང་མཇལ་ཏེ་གླེང་མོལ་
བྱེད་པའི་དག་པའི་ཞིང་དུ་སྣང་བ་དང༌། ཧིན་དུའི་ཆོས་ལུགས་པ་ཚོས་ཧིན་དུའི་ལྷ་ཚོགས་སྒོམ་
པ་སོགས་ཡོད། ཟ་ཧོར་ཡུལ་གྱི་དྲང་སྲོང་ཤྲི་རཱ་མཱ་ཁེ་རི་ཤི་ནཱ་པྲ་མ་ཧམ་སཱ་ཐོག་མར་ཡི་ཤུ་ཆོས་
ལུགས་ལ་ཐུགས་གཞོལ་བའི་ཚེ། མོས་པས་སྒོམ་སྐབས་ཧིན་དུའི་ལྷ་ཡི་ཁམས་སུ་ཡི་ཤུ་མ་ཤི་
ཀའི་དག་སྣང་བྱུང་བར་གྲགས།
སངས་རྒྱས་པའི་ཆོས་ཀྱི་སྒོམ་གྱི་ཡུལ་ནི་དེ་དག་ལ་ལྡོག་པའོ། འོན་ཏེ་ལས་དང་པོ་བ་ལ་
རྒོད་པ་སོགས་ཀྱི་དབང་གིས་སྒོམ་གྱི་ཡུལ་དུ་སྣ་ཚོགས་འོང་སྲིད་ཀྱང་དམིགས་ཡུལ་ནི། འགལ་
རྐྱེན་དེ་དག་བསལ་ནས་འབྲས་བུ་མངོན་དུ་བྱ་རྒྱུ་དེའོ། །ཡི་ཤུ་རྗེས་འབྲང་པས་ཡི་ཤུ་མ་ཤི་ཀ་
མཇལ་བའམ་ཧིན་དུའི་རྗེས་འབྲང་པས་ལྷ་ནག་པོ་དང་གླེང་མོལ་བྱེད་པས་རང་རང་གི་དད་མོས་
ཀྱི་ཐོག་ནས་འདོད་པ་ཚིམས་ནའང༌། ནང་པ་ཞིག་ལ་བཅོམ་ལྡན་འདས་དག་སྣང་དུ་ཤར་ན་རང་གི་
དད་པའི་སྟོབས་ལས་ཡིན་གྱིས། བཅོམ་ལྡན་འདས་ཀྱིས་མྱ་ངན་ལས་འདས་པ་ཆེན་པོ་མངོན་དུ་
མཛད་ཟིན་ན་སུ་ལའང་མི་སྣང་བ་ཉིད་ཀྱིས་གསུངས་སོ།།
དབང་པོའི་བདེ་ལ་ངོམས་པ་མེད། །འཇིག་རྟེན་བདེ་བ་གཏོང་བར་བྱ།
༡༤ (༥) འདོད་པ་མ་ཚིམས་པའི་གྲྭ་པ་ན་གཞོན་ཞིག་གི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། རབ་བྱུང་གི་རྟེན་
ལ་འདོད་པ་གཏན་ནས་མ་ཚིམས་པའི་གྲྭ་པ་ན་གཞོན་ཞིག་ལ་ཚིགས་སུ་བཅད་པ་འདི་གཉིས་
གསུངས་སོ།།
ཀཱནཱཔ་ཎའི་ཆར་བབས་ཀྱང༌། །འདོད་པ་རྣམས་ལ་ཚིམ་པ་མེད།།
མྱང་ཡུན་ཐུང་ལ་སྡུག་བསྔལ་བ། །འདོད་པ་ཡིན་ཞེས་མཁས་པས་ཤེས།།
ལྷ་ཡི་འདོད་པ་དག་ལ་ཡང༌། །དེ་ཡིས་དགའ་བ་མེད་པར་རྟོགས།
རྫོགས་སངས་རྒྱས་ཀྱི་ཉན་ཐོས་རྣམས། །སྲེད་པ་ཟད་པ་དག་ལ་དགའ།
གླེང་གཞི། སྔོན་གཞོན་ནུ་ཆེ་གེ་མོ་ཞིག་དགེ་འདུན་སྡེར་ཞུགས་ནས་སྡོམ་པ་ཡོངས་སུ་བླངས་
རྗེས་ཁོ་པའི་སློབ་དཔོན་གྱིས། གནས་འདི་དང་འདི་ཞེས་བྱ་བར་སོང་ནས་བསླབ་ཁྲིམས་སྦྱོངས་
ཤིག་ཅེས་བཀའ་གནང༌། གྲྭ་གཞོན་དེ་ཕྱོགས་སུ་ཐོན་མ་ཐག་ཁོ་པའི་ཕ་ནད་ཀྱིས་མནར་ཏེ། བུ་
ཐུག་འདོད་ཧ་ཅང་ཆེན་པོ་བྱུང་ནའང་བུ་འབོད་མི་སུའང་མ་རྙེད། དེ་ནས་འཆི་ལ་ཉེ་བ་ན། བུ་ཆུང་
བའི་ལག་ཏུ་དངུལ་སྲང་བརྒྱ་ཕྲག་གཅིག་བཞག་སྟེ་སྨྲས་པ། དངུལ་འདིས་བུ་རྒན་པར་ལྷུང་བཟེད་
གཅིག་དང་ཆོས་གོས་གཅིག་ཉོས་ཤིག་ཅེས་སྐད་ཆ་ལྡབ་ལྡིབ་ཏུ་སྨྲ་གིན་ཕ་ཚེ་ལས་འདས་སོ། །
གྲྭ་པ་ན་གཞོན་དེ་ཕྱིར་ལོག་མ་ཐག་ཁྱིམ་དུ་བསྐྱོད་པ་ན། གཅུང་པོས་ས་སྟེང་དུ་སྒལ་རིལ་བརྒྱབ་
སྟེ་གཅེན་པོའི་རྐང་པར་འཐམས་ནས་ངུ་བཞིན་འདི་ལྟར་སྨྲས་པ། ཚེ་དང་ལྡན་པ་ཁྱེད་ཀྱི་ཡབ་ཚེ་
ལས་འདའ་ཁར་ཡབ་ཀྱིས་ཁྱེད་ལ་བསྟོད་བསྔགས་གཏོང་གིན་བདག་གི་ལག་ཏུ་དངུལ་སྲང་བརྒྱ་
ཕྲག་གཅིག་བཞག་པ་འདི་ན་ཡོད་ཅེས་གཅེན་པོར་སྤྲད། འོན་ཏེ་གྲྭ་གཞོན་དེས། བདག་ལ་དངུལ་
དགོས་པ་མེད་ཅེས་མ་བླངས། འོན་ཏེ་རིང་པོར་མི་ཐོགས་པར་ཁོ་པའི་སེམས་ནང༌། བདག་ཁྱིམ་
ནས་ཁྱིམ་བརྒྱུད་དེ་བསོད་སྙོམས་བསླངས་ནས་འཚོ་ན་ཕན་མེད་ཟོག་པོ་རང་ལས་མ་འདས་པས།
དངུལ་འདི་དག་བདག་འཚོ་གནས་ཕྱིར་འདང་ངེས་རེད་སྙམ་སྟེ། སྡོམ་པ་བཏང་ནས་སླར་ཁྱིམ་པའི་
རྟེན་དུ་གནས་སོ།།
ཁོ་པ་འདོད་པ་མ་ཚིམས་པས་སེམས་འཁྲུགས་ཏེ། དཔེ་ཆ་ཀློག་འདོན་བྱ་རྒྱུ་དང་སྒོམ་རྒྱག་
རྒྱུ་མཚམས་བཞག །ངོ་གདོང་ཡང་མཁྲིས་ནད་ཀྱིས་མནར་བ་ལྟར་གྱུར་པས། གཞོན་ནུ་གཞན་
གྱིས་ཅི་བྱས་སམ་ཞེས་དྲིས་པར། འདོད་པ་མ་ཚིམས་སོ་ཞེས་ལན་བཏབ། ཕྱིས་སུ་བཅོམ་ལྡན་
འདས་ཀྱི་དྲུང་དུ་ཁྲིད་དེ་ཚུལ་རྣམས་སྙན་དུ་གསོལ། བཅོམ་ལྡན་འདས་ཀྱིས་གྲྭ་གཞོན་ལ་འདི་སྐད་
ཅེས་བཀའ་བསྩལ་པ། དགེ་འདུན། ཁྱོད་ལ་བདག་པའི་དངུལ་གྱི་ཁ་གྲངས་ཉུང་བས། ཁྱོད་ཀྱི་འདོད་
པ་ཇི་ལྟར་ཚིམ་པར་ནུས་ཏེ་མི་ནུས་སོ། །དེ་ཅིའི་ཕྱིར་ཞེ་ན། འདས་པའི་དུས་སུ་སྐྱེ་རྒུ་རྣམས་ཀྱིས་
འཁོར་ལོས་བསྒྱུར་བའི་རྒྱལ་པོ་ལྟར་དབང་བསྒྱུར་བ་དང༌། ལག་པ་གཡོས་པ་ཙམ་གྱིས་རིན་པོ་
ཆེའི་ཆར་པ་ཕབ་སྟེ། དཔག་ཚད་བཅུ་གཉིས་ཀྱི་སར་གཏིང་ཚད་སྐེད་མཚམས་བར་རིན་པོ་ཆེས་
ཁེངས་པ། ལྷའི་དབང་པོ་སོ་དྲུག་མྱ་ངན་ལས་མ་འདས་བར་སྐྱེ་བོ་འདི་དག་གིས་རྒྱལ་པོ་ལྟར་ཁ་
ལོ་བསྒྱུར་ཞིང་། ལྷ་གནས་སུ་ཡུན་རིང་བླ་ན་མེད་པའི་སྲིད་དབང་ལོངས་སྤྱོད་ལ་རོལ་མོད་ཀྱི། དེ་
དག་གི་འདོད་པ་ནམ་ཡང་མ་ཚིམས་སོ། །ཞེས་གསུངས།
བསྟན་དོན། དབང་པོའི་ཡུལ་ལ་སྲེད་པའི་འདོད་ཆགས་ལ་མཐའ་མེད་ཅིང༌། གསེར་གྱི་
ཆར་པ་བབས་ཀྱང་ཚིམ་པ་མེད། དེ་ལྟའི་རེག་ཚོར་གྱི་བདེ་བས་འཕྲལ་གྱི་འདོད་པ་ཕྲན་ཚེགས་
ཚིམ་པར་བྱེད་མོད་ཀྱི། དེ་ལས་ཉམ་ང་བ་ནི་སྡུག་བསྔལ་མི་བཟོད་པ་འབྱུང་བ་མཁས་པ་དག་
གིས་ཤེས་སོ།།
བསྟན་དོན། ཐུབ་པ་སངས་རྒྱས་ཀྱི་བུ་སློབ་དག་གིས་ཐ་ན་ལྷ་ཡུལ་གྱི་བདེ་བའི་རྗེས་སུ་མི་
བྱ་བར། རང་རྒྱུད་ཀྱི་སྲེད་པ་སྤོང་བའི་ཐབས་ལ་རྩེ་གཅིག་ཏུ་སེམས་གཏོད་དོ།།
འགྲེལ་པ། སངས་རྒྱས་བཅོམ་ལྡན་འདས་ཀྱི་རྗེས་འཇུག་སློབ་མའི་ཚོགས་ཀྱི་ཕྲེང་བ་རིང་
དུ་བྱོན་པ་དག་གིས་ཆོས་ཀྱི་འཁོར་ལོའི་མདོ་གསན་ཏེ་རིམ་གྱིས་གཞན་ལ་བསྒྲགས་པ་དང༌།
ཆོས་ཀྱི་འཁོར་ལོའི་མདོ་དེ་ཡང་ཐོག་མར་འཁོར་ལྔ་སྡེ་བཟང་པོ་ལ་གསུངས་པའི་མཐར་དེ་དག་ལ་
དགྲ་བཅོམ་པའི་གོ་འཕང་ཐོབ་བོ། །འཁོར་ལྔ་པོ་ནི་ཀུན་ཤེས་ཀཽཎྜི་ནཡ་དང༌། རྟ་ཐུལ། རླངས་པ།
མིང་ཆེན། བཟང་ལྡན་བཅས་ཡིན་ཞིང༌། བཅོམ་ལྡན་འདས་ཀྱི་སློབ་མའི་དང་པོའོ། །ཡབ་རྒྱལ་པོ་
ཟས་གཙང་མས་རང་གི་སྲས་ལ་མཚན་གསོལ་དུ་བྲམ་ཟེ་བརྒྱད་གདན་དྲངས་པ་ལས་ཀཽཎྜི་ནཡ་
ནི་དགུང་ལོ་ཆུང་ཤོས་དང་རིག་པ་རྣོ་ཤོས་ཡིན་ཞིང༌། ལྷག་མ་བཞི་ཕོ་བྲམ་ཟེ་བགྲེས་པོ་དེ་དག་
གི་བུའོ། །དེ་ཡང་སྔོན་བཅོམ་ལྡན་འདས་བླ་ན་མེད་པའི་བྱང་ཆུབ་ཀྱི་གོ་འཕང་དུ་གཤེགས་ཕྱིར་
བརྩོན་འགྲུས་རྩོམ་པའི་ཚེ། འཁོར་ལྔ་སྡེ་བཟང་པོ་བྱང་ཆུབ་སེམས་དཔའི་ས་ལ་བགྲོད་ཕྱིར་ནགས་
སུ་དཀའ་ཐུབ་ལ་གནས། བཅོམ་ལྡན་འདས་ཀྱིས་ངལ་དུབ་ཀྱི་མཐའ་ལ་གནས་པ་དོན་མེད་པར་
དགོངས་ནས་རིང་དུ་བསྐྱུར་ཏེ་ལུས་ཀྱི་སྟོབས་ཟད་པ་སླར་གསོ་ཕྱིར་ཟས་ངན་ངོན་ཙམ་མཆོད་
འགོ་བཙུགས་པ་ན། དེ་ལ་འཁོར་ལྔ་པོ་ན་རེ། བཅོམ་ལྡན་འདས་ཀྱིས་ཐར་པའི་ལམ་བབསྒྱུར་ཏོ། །
ཞེས་བློ་ཕམ་སྟེ། ཡུལ་ཝཱ་ར་ཎཱ་སིར་བསྐྱོད། མི་རིང་བར་བཅོམ་ལྡན་འདས་ལ་དགྲ་བཅོམ་པའི་གོ་
འཕང་ཐོབ་བོ། །ཚེ་དང་ལྡན་པ་ཀུན་ཤེས་ཀཽཎྜི་ནཡ་དགྲ་བཅོམ་པའི་ཐོག་མ་དང་དགེ་འདུན་གྱི་སྡེ་
ལས་ཆེས་བསླབ་པ་བགྲེས་པར་གྱུར་ཏོ། །བཅོམ་ལྡན་འདས་ཀྱི་སྲས་ཀྱི་ཐུ་བོ་མཆོག་ཟུང་གི་ཡ་
གྱལ་ཤཱ་རིའི་བུའི་བློ་སྣ་འགུགས་མཁན་ནི་རྟ་ཐུལ་ཡིན་ཞིང༌། །དུས་དེ་ནས་བཟུང་དགེ་འདུན་གྱི་སྡེ་
ཆེར་འཕེལ་ལོ།།
ཡུལ་ཝཱ་ར་ཎཱ་སིར་ཡས་(Yasa) ཞེས་ཕྱུག་བདག་གི་བུ་ཞིག་ཡོད་པ་དེས་རྟག་ཏུ་འཚོ་བ་
རྒྱས་སྤྲོས་བྱེད་བཞིན་གདའ། ཉིན་ཞིག་ཞོགས་པ་སྔ་པོ་མལ་ལས་ལངས་པ་དང་། རང་གི་གཡོག་
མོ་དང་རོལ་མོ་མཁན་རྣམས་ཤིན་ཏུ་སྐྱུག་བྲོ་བའི་ལུས་ཀྱི་སྟངས་སྟབས་སུ་ཉལ་ནས་འདུག་པ་
མཐོང་འཕྲལ་ཞེན་པ་གཏིང་ནས་ལོག །ཕོ་བྲང་གི་ལྟ་སྣང་རོ་ཁང་ལྟར་མཐོང་མི་འདོད་པ་ཞིག་ཏུ་
གྱུར་པས། འཇིག་རྟེན་འཁོར་བའི་སྐྱེ་བར་སྙིང་པོ་མེད་པ་མཐོང་སྟེ། ཕོ་བྲང་ལས་རིང་དུ་གྱེས་ཏེ།
བདག་ལ་སྡུག་བསྔལ་མཆིས་སོ། །བདག་ལ་བདེ་བ་མ་མཆིས་སོ། །ཞེས་འོ་དོད་འབོད་ཀྱིན་ཡུལ་
ཝཱ་ར་ཎཱ་སིར་ཁ་ཕྱོགས་ནས་བཅོམ་ལྡན་འདས་ཀྱི་དྲུང་དུ་བསྐྱོད། ཡུལ་དེར་འཁོར་ལྔ་སྡེ་བཟང་པོར་
དགྲ་བཅོམ་པའི་གོ་འཕང་ཐོབ་རྗེས་སྐབས་ཤིག་རིང་བཅོམ་ལྡན་འདས་དེར་བཞུགས། དེ་ཚེའི་
བཅོམ་ལྡན་འདས་དུས་རྒྱུན་ལྟར་ཕྱི་རོལ་ཏུ་ཡར་མར་ཞབས་ཐང་ལ་ཕེབས་བཞིན་རྒྱང་རིང་ནས་
བུ་དེ་ཡོང་བ་གཟིགས་པ་ན། ཕེབས་མཚམས་བཞག་སྟེ་ཁྲི་སྟེང་དུ་བཞུགས་སོ། །བུ་ཡས་མི་རིང་
བའི་ས་ནས། བདག་ལ་སྡུག་བསྔལ་མཆིས་ཤིང་བདེ་བ་མ་མཆིས་སོ་ཞེས་སྨྲེ་སྔགས་བཏོན་པ་
བཅོམ་ལྡན་འདས་ཀྱིས་གསན་མ་ཐག་འདི་སྐད་ཅེས་བཀའ་བསྩལ་ཏོ། །བུས། འདི་ན་སྡུག་བསྔལ་
མེད་པར་བདེ་བ་མཆིས་པས། ཡས་ཁྱོད་འདིར་འོངས་ནས་སྟན་ལ་འཁོད་ཅིག །ངས་ཁྱོད་ལ་དམ་
པའི་ཆོས་འཆད་དོ། །ཞེས་ཐུགས་རྗེ་ཆེན་པོས་རྗེས་སུ་བཟུང༌། དེ་མ་ཐག་ཡིད་ཞུམ་པའི་བུ་ཡས་
རབ་ཏུ་དགའ་ནས་རྟབ་རྟབ་པོར་གསེར་མདོག་ཅན་གྱི་བསིལ་ལྷམ་ཕུད་དེ། བཅོམ་ལྡན་འདས་
ཀྱི་དྲུང་དུ་བཅར་ནས་གུས་པ་ཆེན་པོས་ཕྱག་བཙལ་རྗེས་ཟུར་ཞིག་ཏུ་བསྡད། དེ་ནས་ཆོས་བསྟན་
པས་ཡསར་རྒྱུན་དུ་ཞུགས་པའི་གོ་འཕང་ཐོབ། དེ་ཡང་ཐོག་མར་སྦྱིན་པ་དང༌། ཚུལ་ཁྲིམས། མཐོ་
རིས་ཀྱི་གནས། དབང་པོའི་ཡུལ་གྱི་བདེ་བར་ཡིད་རྟོན་མི་རུང་བའི་ཚུལ། ངེས་འབྱུང་གི་སྐོར་ལས་
བརྩམས་པའི་ཆོས་བསྟན་པ་དང༌། རིང་མིན་བུ་ཡས་སྣོད་ལྡན་གྱི་སློབ་མར་གྱུར་ཙ་ན་ད་གཟོད་
བདེན་བཞི་བསྟན་ནོ༎
དེའི་ཚེ་ན་བུ་ཡསའི་ཨ་མས་བུ་ཕོ་བྲང་ནང་མེད་པ་ཤེས་འཕྲལ་རང་གི་ཁྱོ་བོར་སྨྲས་པས།
དེ་མ་ཐག་རྟ་པ་མངགས་ཏེ་ཕྱོགས་བཞི་མཚམས་བརྒྱད་དུ་བུ་འཚོལ་དུ་བཏང༌། རྒྱལ་པོ་རང་ཉིད་
ཀྱིས་གསེར་མདོག་གི་བསིལ་ལྷམ་གྱི་རྗེས་དེད་དེ་ཡུལ་ཝཱ་ར་ཎཱ་སིར་བསྐྱོད། ཡང་བཅོམ་ལྡན་
འདས་ཀྱིས་བུའི་ཕ་ཐག་རིང་ནས་འོང་བ་གཟིགས་པ་ན། བུ་མཐོང་དུ་བཅུག་ན་མི་ལེགས་པར་
དགོངས། ཕས་བཅོམ་ལྡན་འདས་ཀྱི་ཞབས་ལ་བཏུད་དེ་བུ་ཡས་གཟིགས་ལགས་སམ་ཞེས་བཀའ་
འདྲི་ཞུས་པར། བཅོམ་ལྡན་འདས་ཀྱིས་བཀའ་བསྩལ་པ། ཕ་ཁྱོད་ཀྱི་བུ་འཕྲད་པར་འགྱུར་པས།
ཐུགས་ཁྲལ་མ་གནང་ཞེས་ལན་མཛད་པས། ཕ་དགའ་བས་ཚིམས་ཏེ་སྟན་དུ་བསྡད། དེ་ནས་ཕ་ལ་
ཆོས་བསྟན་པས། ཕ་རབ་ཏུ་དགའ་ནས་གསོལ་བ། ཁྱེད་ཀྱི་ཆོས་ནི་ཆེས་ལེགས་སོ། །ཆེས་རྨད་
དུ་བྱུང་ངོ་ཞེས་དང༌། འདི་ནི་མུན་ནག་ཁྲོད་ཀྱི་སྒྲོན་མེ་ལྟར་གང་དག་མིག་དང་ལྡན་པ་རྣམས་ཀྱིས་
མཐོང་ངོ་། །འདི་ནི་ལོག་ལམ་དུ་ཞུགས་པའི་སྐྱེ་བོར་ཡང་དག་པའི་ལམ་སྟོན་པ་ལྟར་་ངོ་མཚར་ཆེ་
ཞིང་ཕུལ་དུ་བྱུང་བ་ཞིག་གོ །ཞེས་དགའ་བས་བསྔགས། དེ་ལྟར་ཆོས་མང་དུ་ཉན་རྗེས། སངས་
རྒྱས་ཆོས་དང་ཚོགས་ཀྱི་མཆོག་རྣམས་ལ། །བྱང་ཆུབ་བར་དུ་བདག་ནི་སྐྱབས་སུ་མཆི། ཞེས་ཉིན་
དེ་ནས་བཟུང་མ་ཤི་བར་དཀོན་མཆོག་གསུམ་ལ་སྐྱབས་སུ་སོང་བ་ནི། ཁྱིམ་པས་དཀོན་མཆོག་
གསུམ་ལ་སྐྱབས་སུ་སོང་བའི་ཐོག་མའོ། །བཅོམ་ལྡན་འདས་ཀྱིས་ཕ་ལ་ཆོས་གསུངས་པ་བུས་
ཐོས་འཕྲལ་ཡསར་དགྲ་བཅོམ་པའི་གོ་འཕང་ཐོབ་བོ། །དེ་ནས་ཕ་བུ་ཐུག་འཕྲད་བྱུང་སྟེ། ཕྱི་ཉིན་
བཅོམ་ལྡན་འདས་འཁོར་དང་བཅས་པ་ཕོ་བྲང་དུ་བསོད་སྙོམས་ལ་སྤྱན་དྲངས་པ་ལྟར་ཞལ་གྱིས་
བཞེས། བུ་ཡསས་སྡོམ་པ་གོང་འོག་རྣམས་གནོད་དུ་གསོལ། དེ་ལ་བཅོམ་ལྡན་འདས་ཀྱིས། དགེ་
འདུན་དག །བསླབ་པ་ཡང་དག་པར་སྲུང་བ་ནི་ཆོས་སོ། །སྡུག་བསྔལ་ཉེ་བར་ཞི་བའི་ཆེད་ཆོས་
དང་མཐུན་པའི་འཚོ་བར་ཞུགས་ཤིག་ཅེས་གདམས་ཏེ་སྡོམ་པ་མནོས་པས། ཚེ་དང་ལྡན་པ་ཡས་
ཚུད་དགྲ་བཅོམ་པ་དྲུག་བྱུང་ངོ་།།
དེ་ནས་བཅོམ་ལྡན་འདས་དགྲ་བཅོམ་སློབ་མ་དྲུག་དང་ལྷན་དུ་ཕྱུག་བདག་དེའི་ཁྱིམ་དུ་
ཕེབས་ཏེ། ཆོས་བསྟན་པ་བུ་ཡསའི་ཨ་མ་དང་གང་གི་སྔོན་གྱི་བཙུན་མོས་ཐོས་པས་རྒྱུན་དུ་ཞུགས་
པའི་གོ་འཕང་ཐོབ་ནས་བུད་མེད་རྟེན་ཅན་གྱི་སློབ་མའི་དང་པོ་གཉིས་སུ་གྱུར་རོ། །ཚེ་དང་ལྡན་པ་
ཡས་ལ་སྙན་གྲགས་ཆེ་བའི་མཆེད་གྲོགས་བཞི་བྱུང་བ་ནི། དྲི་མ་མེད་པ། སུབྷཱགུ། (subhahu)
པུཎྞཇི།(Punnaji) གབམཔཏི།(Gavampati)བཅས་ཡིན་ཞིང་། མཛའ་གྲོགས་བུ་ཡས་སྐྲ་ལོ་
བཅད། རབ་བྱུང་གི་ཆ་ལུགས་སྤྲས་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་བ་ཁོང་ཚོས་ཤེས་
འཕྲལ་བུ་ཡསའི་གམ་དུ་བསྐྱོད་དེ་ཆོས་སྒོར་ཞུགས་རྒྱུའི་འདུན་པ་མཆིས་སོ་ཞེས་ནན་གྱིས་སྨྲས།
དེས་ན་ཡས་ཁོང་ཚོ་བཅོམ་ལྡན་འདས་ཀྱི་དྲུང་དུ་ཁྲིད་དེ་ཆོས་ཉན་པས་བཞི་པོ་ཐམས་ཅད་ལ་དགྲ་
བཅོམ་པའི་གོ་འཕང་ཐོབ་བོ། །དེ་བཞིན་གནས་འདྲ་མིན་དུ་རང་རང་གི་ཁྱིམ་གཞིས་སྐྱོང་བཞིན་
པའི་ཚེ་དང་ལྡན་པ་ཡསའི་གྲོགས་པོ་ལྔ་བཅུའང་དེར་འཛོམས་པ་ན། བཅོམ་ལྡན་འདས་ཀྱི་དྲུང་
ནས་ཆོས་ཐོས་པས་དགྲ་བཅོམ་པའི་གོ་འཕང་ཐོབ་སྟེ་དགེ་འདུན་གྱི་སྡེར་ཞུགས་སོ། །བཅོམ་
ལྡན་འདས་སངས་རྒྱས་ནས་ཟླ་བ་གཉིས་ནང་འཁོར་དུ་དགྲ་བཅོམ་པ་དྲུག་ཅུ་བྱུང་ཞིང་། དེ་དག་
ཚང་མ་སྙན་གྲགས་ཆེ་བའི་ཁྱིམ་ཚང་དང་མི་དྲག་གི་སྲས་ཤ་སྟག་གོ །དེ་ནས་བཅོམ་ལྡན་འདས་
ཀྱིས་དགྲ་བཅོམ་སློབ་མ་དྲུག་ཅུ་འཇིག་རྟེན་གྱི་ཕྱོགས་གང་སར་འགྲོ་དོན་སྐྱོང་ཕྱིར་དམ་པའི་ཆོས་
འཆད་དུ་བརྫངས་ཤིང་། སློབ་མ་རྣམས་ཕྱོགས་སུ་མ་ཐོན་སྔོན་འདི་ལྟར་གདམས་སོ། །དགེ་འདུན་
དག །ལྷའམ་རུང་མིའམ་རུང་། བདག་ནི་སྒྲིབ་པ་མཐའ་དག་ལ་གྲོལ་ཞིང༌། དགེ་འདུན་དག །ཁྱེད་
རྣམས་ཀྱང་ལྷའམ་རུང་མིའམ་རུང་དེ་དེ་བཞིན་དུ་སྒྲིབ་པ་ཐམས་ཅད་ལས་གྲོལ་བས། མཐའ་ཡས་
པའི་སེམས་ཅན་གྱི་བདེ་བ་དང་དོན་བསྒྲུབ་ཕྱིར། འཇིག་རྟེན་ལ་སྙིང་རྗེའི་དབང་གིས་ལྷའམ་རུང་
མིའམ་རུང་དེ་དག་གི་ཆེད་དུ་སོང་ཞིག །དེའང་ཕྱོགས་གཅིག་ཏུ་གཉིས་ཐབས་ཅིག་མ་སོང་བར་
གཅིག་པུར་སོང་ཞིག་ཅེས་དང༌། དགེ་འདུན་དག །དམ་པའི་ཆོས་ནི་ཐོག་མར་དགེ་བ། བར་དུ་
དགེ་བ། མཐའ་མར་དགེ་བ། གནས་སྐབས་ཐམས་ཅད་དུ་ཕན་པའི་རང་བཞིན། དྲི་མས་མ་གོས་པ།
ཡང་དག་པ་ཉིད་དུ་ན། དེ་ལ་བརྟེན་ནས་སེམས་ཅན་རྣམས་མྱ་ངན་ལས་འདས་པ་ཆེན་པོའི་ས་ལ་
འགོད་ཕྱིར་ཆོས་འདི་སྟོན་ཅིག་ཅེས་བཀའ་བསྩལ་ཏོ།
ཡང་དག་ཤེས་རབ་སྐྱབས་ཀྱི་མཆོག །
༡༤ (༦) བྲམ་ཟེ་ཨགྒིདཏྟའི་(Aggidatta) སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། བྲམ་ཟེ་ཨགྒིད ཏྟ་ལ་
ཚིགས་སུ་བཅད་པ་འདི་དག་གསུངས་སོ།།
རི་དང་ནགས་ཚལ་དང་མཆོད་རྟེན་དང་། །ཀུན་དགའ་རྭ་བ་ལྗོན་ཤིང་ལ།
འཇིགས་པས་སྔགས་པའི་མི་རྣམས་ནི། །ཕལ་ཆེར་སྐྱབས་སུ་འགྲོ་བ་ཡིན།།
འདི་དག་དགེ་བའི་སྐྱབས་མིན་ཏེ། །སྐྱབས་ཀྱི་མཐར་ཐུག་འདི་དག་མིན།།
འདི་དག་སྐྱབས་སུ་སོང་བ་ཡིས། །སྡུག་བསྔལ་ཀུན་ལས་གྲོལ་མི་འགྱུར།།
སངས་རྒྱས་ཆོས་དང་དགེ་འདུན་ལ། །གང་གིས་སྐྱབས་སུ་སོང་བ་ཡིས།།
སྡུག་བསྔལ་སྡུག་བསྔལ་ཀུན་འབྱུང་དང༌། །སྡུག་བསྔལ་རབ་ཏུ་འདས་པ་དང༌།།
སྡུག་བསྔལ་ཉེར་ཞི་ལ་བགྲོད་པའི། །འཕགས་ལམ་ཡན་ལག་བརྒྱད་པོ་སྟེ།།
འཕགས་པའི་བདེན་པ་བཞི་པོ་རྣམས། །ཡང་དག་ཤེས་རབ་ཀྱིས་མཐོང་འགྱུར༎
འདི་དག་དགེ་བའི་སྐྱབས་ཡིན་ཏེ། །སྐྱབས་ཀྱི་མཐར་ཐུག་འདི་དག་ཡིན།།
འདི་དག་སྐྱབས་སུ་སོང་བ་ཡིས། །སྡུག་བསྔལ་ཀུན་ལས་རབ་གྲོལ་འགྱུར།།
གླེང་གཞི། བྲམ་ཟེ་ཨགྒིདཏྟ་ནི་ཀོ་ས་ལ་(རྒྱལ་པོ་) ཆེན་པོའི་ཁྱིམ་གྱི་མཆོད་དཔོན་ཡིན་ཞིང༌། ཀོ་
ས་ལ་ཆེན་པོ་ཚེ་ལས་འདས་རྗེས་བུ་ཀོ་ས་ལའི་རྒྱལ་པོ་གསལ་རྒྱལ་གྱིས་བྲམ་ཟེ་དེ་རང་གི་ཕ་ཡི་
ཁྱིམ་གྱི་མཆོད་དཔོན་ཡིན་པར་བརྟེན་སྙིང་ནས་བརྩི་བཀུར་ཞུས་ཏེ། སླར་ཁྱིམ་གྱི་མཆོད་དཔོན་དུ་
བསྐོས། ཨགྒིདཏྟ་རྒྱལ་པོའི་དྲུང་དུ་ནམ་བྱོན་ཀྱང་རྒྱལ་པོས་མདུན་བསུས་ཏེ་རང་དང་མཐོ་མཉམ་
པའི་སྟན་ཞིག་ཕུལ་ཏེ་བཞུགས་སུ་འཇུག་གི་ཡོད། འོན་ཏེ་སྐབས་ཤིག་ལ་ཨགྒིདཏྟའི་སེམས་ནང་།
རྒྱལ་པོ་འདིས་བདག་ལ་བསྙེན་བཀུར་ཕུན་སུམ་ཚོགས་པ་བགྱིད་ནའང༌། འདི་ལྟར་ཕོ་བྲང་ནང་རྒྱལ་
པོ་དང་ལྷན་དུ་རྒྱས་སྤྲོས་ལོངས་སྤྱོད་ལ་ཅི་དགར་རོལ་ནས་འདུག་པ་ནི་བདག་ལ་ཤིན་ཏུ་མི་འཚམ་
ཞིང༌། རྒྱལ་པོ་དང་ན་ཚོད་མཉམ་པ་ལས་བདག་ལྟ་བུ་ན་སོ་རྒས་པ་འདུག་སའི་གནས་མིན་པས། དེ་
ལ་རབ་ཏུ་བྱུང་ན་ཆེས་ལེགས་ཤིང༌། ཆེས་རྨད་དུ་བྱུང་ངོ་ཞེས་སྙམ། དེ་ལྟར་ཨགྒིདཏྟས་རྒྱལ་པོ་ལ་
རབ་ཏུ་འབྱུང་རྒྱུར་གནང་བ་ཞུས་པ་ལྟར། རྒྱལ་པོས་རོལ་མོ་མཁན་ལ་གྲོང་ཁྱེར་གྱི་ཕྱོགས་ཀུན་ཏུ་
རྔ་རྡུང་དུ་བཅུག་པ་དང༌། ཕོ་བྲང་གི་རྒྱུ་ནོར་ཡོད་དོ་ཅོག་སྐྱབས་ཡུལ་ལ་བསོད་སྙོམས་སུ་ཕུལ་བ་
དང་དབུལ་པོར་སྦྱིན་པ་བཏང་སྟེ། ཁྱིམ་ནས་ཁྱིམ་མེད་པར་རབ་ཏུ་བྱུང་ནས་ཆོས་ལོག་སྨྲ་བའི་སྡེར་
ཞུགས་པས། སྐྱེས་པ་མང་པོས་དེའི་རྗེས་སུ་འབྲངས་ནས་རབ་ཏུ་བྱུང་ངོ་།།
བྲམ་ཟེ་ཨགྒིདཏྟས་དགེ་འདུན་རྣམས་དང་ལྷན་དུ་ཨརྴ་(Anga) རྒྱལ་པོའི་ཁབ་དང་། ཡུལ་
མ་གདྷ། (Magadha) ཀུ་རུ་ཡུལ་གྱི་ས་མཚམས་སུ་གནས་བཅས་ཏེ། དགེ་འདུན་རྣམས་ལ་སྨྲས་
པ༑ མཆེད་གྲོགས། ཁྱེད་ཅག་སུ་ལའང་འདོད་ཆགས་དང༌། བརྣབ་སེམས། གནག་སེམས་སོགས་
ཀྱིས་སེམས་རྒྱུད་མ་ཞི་བའམ་སྡུག་བསྔལ་བར་བྱས་ན། དེའི་ཚེ་གཙང་ཆུའི་ནང་ནས་བུམ་པའི་ནང་
བྱེ་མ་བཀང་སྟེ་སླར་ཆུ་ཁར་གཤོས་ཏེ་སྟོང་པ་བཟོས་ཤིག་ཅེས་བསྐུལ་བར། དགེ་འདུན་དག་གིས་
ལེགས་སོ་ཞེས་ཁས་བླངས། དེ་ནས་བཟུང་འདོད་ཆགས་དང་བརྣབ་སེམས་སོགས་མི་དགེ་བའི་
བློས་ནམ་རྒྱུད་དཀྲུགས་ཀྱང་ཁོང་ཚོས་སློབ་དཔོན་གྱི་བཀའ་བཞིན་བསྒྲུབས་པས། ཆུ་ཁར་རིམ་
གྱིས་བྱེ་མའི་ཕུང་པོ་ཆེན་པོ་ཆགས་པ་དང་། ཀླུའི་རྒྱལ་པོ་ཨཧིནྣཏྟས་(Ahicchatta) བདག་བཟུང་
བྱས། ཨངྒ་རྒྱལ་པོའི་ཁབ་དང༌། ཡུལ་མགདྷ། (Magadha) ཀུ་རུ་ཡུལ་གྱི་མི་རྣམས་ཀྱིས་ཟླ་རེ་
བཞིན་དགེ་འདུན་རྣམས་ལ་མཆོད་པའི་ཚུལ་དུ་འབུལ་བ་མང་དུ་ཕུལ། དེ་ནས་ཨགྒིདཏྟས་ཡུལ་
མི་རྣམས་ལ། ཁྱེད་ཅག་གིས་རི་དང༌། ནགས་ཚལ། སྐྱེད་ཚལ། ཤིང་སྡོང་སོགས་ལ་སྐྱབས་སུ་
མཆིས་པ་བཞིན་སྡུག་བསྔལ་ལས་གྲོལ་བར་འགྱུར་རོ་ཞེས་དང༌། ཡང་ཁོ་པའི་སློབ་མ་དག་ལའང་
དེ་ལྟར་གདམས་སོ།།
དེའི་ཚེ་ན་མ་འོངས་པའི་སངས་རྒྱས་ནགས་སུ་དཀའ་བ་སྤྱད་དེ་བྱང་ཆུབ་ཀྱི་གོ་འཕང་
མངོན་དུ་མཛད་པའི་རྗེས་གྲོང་ཁྱེར་མཉན་ཡོད་ཀྱི་འགྲམ་ན་རྒྱལ་བྱེད་ཚལ་གྱི་དགོན་དུ་བཞུགས་
ཏེ༑ འཛམ་བུ་གླིང་ན་ཡེ་ཤེས་ཀྱིས་བརྟགས་པས་གཟིགས་སྣང་དུ་བྲམ་ཟེ་ཨགྒིདཏྟ་དང་སློབ་མ་
བཅས་པ་ཤར་བ་དང༌། སེམས་ཅན་དེ་དག་ལ་དགྲ་བཅོམ་པའི་གོ་འཕང་འཐོབ་པ་ལ་གནད་ཆེ་བའི་
དབང་པོ་ལྡན་ནམ་མི་ལྡན་ཞེས་དགོངས་པ་ལྟར་གཟིགས་པས། དབང་པོ་ལྡན་པ་གཟིགས། ཉིན་
དེའི་ཕྱི་དྲོ་ཚེ་དང་ལྡན་པ་མོའུ་གལ་གྱི་བུར་འདི་སྐད་ཅེས་བཀའ་བསྩལ། མོའུ་གལ་གྱི་བུ། བྲམ་
ཟེ་ཨགྒིདཏྟས་ཡང་དག་པའི་ལམ་དུ་མ་ཞུགས་པར་ཕྱིན་ཅི་ལོག་གི་བྱ་བ་སྣ་ཚོགས་བྱེད་པ་ཁྱོད་
ཀྱིས་ཤེས་སམ། ཨགྒིདཏྟར་གདམས་ངག་འབོག་ཏུ་སོང་ཞིག་ཅེས་བསྐུལ། དེ་ལ་མོའུ་གལ་གྱི་བུ་
ན་རེ། སློབ་དཔོན་མཆོག །དགེ་འདུན་རྣམས་གྲངས་མང་བས། བདག་ཁེར་རྐྱང་དུ་སོང་ན་ཁོ་བོ་
ཅག་གཡུང་ལ་འབེབས་མི་ཐུབ་ཁར་དམུ་རྒོད་ཀྱི་རང་བཞིན་ཕྱིར་མངོན་སྲིད་པས། དེ་ལས་ཁྱེད་
ཀྱང་ཕེབས་ན། དེ་དག་འདུལ་བར་སླའོ་ཞེས་གསོལ། མོའུ་གལ་བུ། བདག་ཀྱང་འགྲོའོ། འོན་ཏེ་
ཁྱོད་སྔོན་དུ་སོང་ཞིག་ཅེས་བཀའ་བསྩལ་ཏོ། །མོའུ་གལ་གྱི་བུ་ལམ་དུ་ཆས་བཞིན་པ་ན་ཁོ་པའི་
སེམས་ནང༌། དགེ་འདུན་དེ་དག་ནི་གྲངས་མང་ཁར་སྟོབས་ཆེ་བས། ཅི་སྟེ་ངས་དེ་དག་ཚོགས་
པའི་དབུས་སུ་གདམས་པ་བསྟན་ན། ཁོང་ཚོས་ངའི་ཁ་གཏད་དུ་ལངས་ནས་གླགས་མི་རྙེད་སྙམ།
དེའི་ཕྱིར་རང་གི་རྫུ་འཕྲུལ་གྱི་སྟོབས་ལས་ཆར་པ་ཕབ་པ་དང༌། གྲྭ་པ་དེ་དག་རང་རང་གི་ལོ་མའི་
སྤྱིལ་བུའི་ནང་འཛུལ་ནས་ཆར་ཡིབ་བྱས། དེ་ནས་མོའུ་གལ་གྱི་བུས་བྲམ་ཟེ་ཨགྒིདཏྟ་ལོ་མའི་སྤྱིལ་
བུའི་སྒོ་འགྲམ་དུ་བྱོན་ནས་ཕྱིར་བོས། ཨགྒིདཏྟས་ཚེ་དང་ལྡན་པའི་འབོད་སྒྲ་ཐོས་སྐབས། འཇིག་
རྟེན་ན་ངའི་མིང་ནས་འབོད་ནུས་མཁན་སུ་ཡང་མེད་པས། ད་ལན་འབོད་མཁན་དེ་སུ་ཡིན་ནམ་
སྙམ་སྟེ། ཁེངས་པའི་ང་རྒྱལ་གྱིས་སྨྲས་པ། ངའི་མིང་ནས་འབོད་ནུས་མཁན་དེ་སུ་ཡིན། བྲམ་ཟེ་
ང་འདི་ན་ཡོད། ཁྱོད་ལ་བཤད་རྒྱུ་ཅི་ཡོད་ཅེས་ལན་བཏབ། འདིར་ནུབ་གཅིག་འདུག་སའི་གནས་
ཡོད་ན་བདག་ལ་གནས་ཚང་གཡར་ན་ཨེ་འགྲིག་ཅེས་སྨྲས་པས། སྤྱིལ་བུ་འདི་ནང་གྲྭ་པ་གཅིག་མ་
གཏོགས་མི ཤོང་བས་ཁྱོད་འདུག་སའི་གནས་མེད་དོ་ཞེས་མ་གཡར། ཨགྒིདཏྟ། མིས་མིའི་གནས་
སུ་འགྲོ་ཞིང་། ཕྱུགས་ཀྱིས་ཕྱུགས་ཀྱི་གནས་སུ་འགྲོ།རབ་ཏུ་བྱུང་བས་རབ་བྱུང་གི་གནས་སུ་འགྲོ་
བ་མི་འོས་སམ། བདག་ལ་གནས་ཚང་གཡོར་ཞིག་ཅེས་བཤད། ཁྱོད་རབ་བྱུང་ཡིན་ནམ་ཞེས་
པར། བདག་རབ་བྱུང་ངོ་ཞེས་སྨྲས། ཅི་སྟེ་རབ་བྱུང་ཡིན་ན། ཁྱོད་ཀྱི་ལྷུང་བཟེད་གང་དུ་ཡོད། ཁྱོད་
ལ་རབ་བྱུང་གི་འཚོ་བའི་ཡོ་བྱད་ཡོད་དམ་ཞེས་དྲིས་པར། བདག་ལ་ཡོད་ཀྱང་གནས་ངེས་མེད་དུ་
འགྲིམས་པའི་ཚེ་སྟབས་མི་བདེ་བས་མ་འཁྱེར་རོ། །འོན་ཏེ་ནང་ནས་བཙལ་ཏེ་རང་ལམ་དུ་འགྲོའོ་
ཞེས་སྨྲས། དེ་ལ་ཨགྒིདཏྟ་རབ་ཏུ་ཁྲོས་ཏེ། ཁྱོད་ཀྱིས་ནང་ནས་བཙལ་ཏེ་རང་ལམ་དུ་ཆས་འདོད་
དམ་ཟེར་མི་འདོད་པའི་གཏམ་བསྙད། མོའུ་གལ་གྱི་བུས་ཞི་བའི་ངང་ནས། བྲམ་ཟེ་ཨགྒིདཏྟ་ཁྱོད་
ཁོང་ཁྲོ་མ་བྱེད། བདག་ལ་ནུབ་གཅིག་འདུག་སའི་གནས་ཤིག་སྟོན་རོགས་ཞེས་རེ་བ་བཏོན། བྲམ་
ཟེ་ན་རེ། འདིར་གནས་དེ་འདྲ་གཏན་མེད་ཟེར། དེས་ན་བྱེ་མའི་ཕུང་པོ་དེའི་སྟེང་གནས་བཅའ་བའི་
སེམས་ཅན་དེ་སུ་ཡིན་ནམ་ཞེས་དྲིས་པར། ཀླུའི་རྒྱལ་པོ་ཆེ་གེ་མོ་ཞིག་རེད་ཅེས་ལན་བཏབ། འོ་ན་
བདག་ལའང་བྱེ་མའི་ཕུང་པོ་ཞིག་གནང་ན་མི་འགྲིག་གམ་ཞེས་པས། ཁྱོད་ལ་བྱེ་མའི་ཕུང་པོ་སྤྲད་
ན་ཀླུ་རྒྱལ་ལ་ཁྱད་གསོད་དུ་གྱུར་ནས་སྡུག་བསྔལ་བར་བྱེད་དོ་ཟེར། ཚེ་དང་ལྡན་པས། ལེ་ལན་
ཁྱོད་ལ་མི་གདའ། བདག་ལ་སྤྲོད་ཅིག་ཅེས་བཤད། དེ་ལ་བྲམ་ཟེས་ཁྱེད་ཉིད་ཀྱིས་མཁྱེན་ནོ་ཞེས་
དེ་དེ་བཞིན་དུ་བྱས་སོ།
དེ་ནས་ཚེ་དང་ལྡན་པ་མོའུ་གལ་གྱི་བུ་བྱེ་མའི་ཕུང་པོའི་ཕྱོགས་སུ་བྱོན་པ་ན། ཀླུ་རྒྱལ་གྱིས་
མཐོང་ནས།འདི་ཕྱོགས་སུ་ཡོང་མཁན་གྲྭ་པ་དེས་གཏན་གཏན་ང་འདིར་ཡོད་པ་ཤེས་བཟོ་མི་འདུག།
ངས་ཁ་ནས་མེ་བཏང་སྟེ་ཁོ་པའི་སྲོག་གཅོད་དོ་སྙམ། ཚེ་དང་ལྡན་པས་མངོན་ཤེས་ཀྱིས་གཟིགས་
པས། ཁ་ནས་མེ་འབུད་རྒྱུ་ཀླུ་རྒྱལ་ཉིད་ཀྱིས་མ་གཏོགས་གཞན་གྱིས་མི་ནུས་སོ་ཞེས་ཀླུ་རྒྱལ་ཆེར་
རློམ་པ་རྟོགས་ཏེ། རྫུ་འཕྲུལ་གྱིས་མེ་བུད་པས་གཉིས་ཀའི་ལུས་ལས་དུ་བ་ལང་ལོང་དུ་འཚུབས་
ཏེ་ཚངས་པའི་འཇིག་རྟེན་དུ་བྱོན་པ་ན། མོའུ་གལ་གྱི་བུར་ངལ་བ་ཅི་ཡང་མ་བྱུང་ནའང་ཀླུ་རྒྱལ་དུ་
འཚུབ་ཀྱི་ཁྲོད་དུ་བཟོད་མི་ཐུབ་པར་སྡུག་བསྔལ་ཚད་མེད་མྱངས་སོ། །དེ་ཅིའི་ཕྱིར་ཞེ་ན། མོའུ་
གལ་གྱི་བུས་མེ་ཡི་ཏིང་ངེ་འཛིན་བསྒོམས་ནས་སྙོམས་པར་ཞུགས་པས་སོ། །འོན་ཏེ་དྲང་སྲོང་
རྣམས་ཀྱི་སྣང་ངོར་མེ་ཕུང་གཉིས་དམར་ལམ་ལམ་དུ་འབར་བ་མཐོང་སྟེ། ཨ་ཙི། ཀླུ་རྒྱལ་གྱིས་གྲྭ་
པ་དེ་མེར་བསྲེག་གཏོང་བཞིན་གདའ། ཁོ་བོས་ངེད་ཅག་གི་ཁ་ཏ་ལ་མ་ཉན་སྟབས་སྲོག་ཤོར་རོ
ཞེས་ཅ་ཅོ་བསྒྲགས་སོ། །འོན་ཀྱང་ཚེ་དང་ལྡན་པ་མོའུ་གལ་གྱི་བུས་ཀླུ་རྒྱལ་དབང་དུ་བསྡུས་ཏེ་
ཉེས་པ་ལ་འགྱོད་བཤགས་བྱེད་དུ་བཅུག །དེ་ནས་ཀླུ་རྒྱལ་གྱིས་བྱེ་ཕུང་སྟེང་ཁྲི་ཞིག་བརྒྱབ་སྟེ་ཚེ་
དང་ལྡན་པ་བཞུགས་སུ་གསོལ་ནས་ཞལ་ལག་སྣ་ཚོགས་བཤམས་པ་དང༌། གདུགས་ཤིན་ཏུ་ཆེ་
བ་ཞིག་བཙེམས་ནས་བཞུགས་ཁྲིའི་སྟེང་དུ་རང་ཉིད་ཀྱིས་བཟུང་ནས་བསྡད། ཕྱི་ཉིན་ཞོགས་པ་
དྲང་སྲོང་དག་ཚེ་དང་ལྡན་པ་ཤི་གསོན་གང་བྱུང་ལྟ་བར་བསྐྱོད་དེ། བྱེ་ཕུང་སྟེང་བཞུགས་པ་མཐོང་
འཕྲལ་ཞབས་ལ་ཕྱག་བྱས་ཏེ་སྨྲས་པ། དགེ་འདུན་ཁྱེད་ལ་ཀླུ་རྒྱལ་གྱིས་གནོད་འཚེ་ཚབས་ཆེན་
བཏང་ཡོད་རྒྱུ་རེད་ཅེས་ཞུས་པས། མོའུ་གལ་གྱི་བུ་ན་རེ། ཀླུ་རྒྱལ་འདིར་གདུགས་བཟུང་ནས་ཙོག་
གེར་ལངས་པ་ཁྱེད་ཅག་གིས་མི་མཐོང་ངམ་ཞེས་བརྗོད། དྲང་སྲོང་་རྣམས་ཧ་ལས་ཏེ་ཁ་གདངས་
མིག་གདངས་ནས་རེ་ཞིག་ལུས། སྟོབས་ཤིན་ཏུ་ཆེ་བའི་ཀླུ་རྒྱལ་དེ་ཁྱེད་ཀྱིས་དབང་དུ་བསྡུས་པ་ནི་
ཆེས་ངོ་མཚར་ཆེ་ཞིང༌། ཆེས་རྨད་དུ་བྱུང་བའོ་ཞེས་བསྔགས་ཏེ། མོའུ་གལ་གྱི་བུ་ལ་མཐའ་བསྐོར་
ནས་བསྡད་དོ།།
དེའི་ཚེ་ན་སངས་རྒྱས་བཅོམ་ལྡན་འདས་དེར་བྱོན་པས། ཚེ་དང་ལྡན་པ་མོའུ་གལ་གྱི་བུས་
རྟབ་རྟབ་པོར་ཡར་ལངས་ནས་ཞབས་ལ་ཕྱག་བཙལ་བས། དགེ་སློང་འདི་ཁྱེད་ལས་ལྷག་གམ་
ཞེས་དྲིས་པར། འདི་ནི་བདག་གི་སློབ་དཔོན་སངས་རྒྱས་བཅོམ་ལྡན་འདས་སོ་ཞེས་དྲང་སྲོང་
རྣམས་ལ་ལན་བཏབ། དེ་ནས་བཅོམ་ལྡན་འདས་བྱེ་ཕུང་གི་ཁྲིའི་སྟེང་དུ་བཞུགས་པ་ན། དྲང་སྲོང་
རྣམས་ན་རེ། སློབ་མ་ཞིག་ལ་རྫུ་འཕྲུལ་འདི་ལྟ་མཆིས་ན། དེའི་སློབ་དཔོན་ལ་བསམ་ཡུལ་ལས་
འདས་པའི་རྫུ་འཕྲུལ་མངའ་ངེས་སོ་ཞེས་གཅིག་གིས་གཅིག་ལ་ཤབ་ཤུབ་ཏུ་ཁ་ལབ་བྱས། ཐལ་མོ་
བསྣོལ་ཏེ་གུས་པ་ཆེན་པོས་བཅོམ་ལྡན་འདས་ལ་བསྟོད་པ་བྱས་སོ། །བྲམ་ཟེ་ཨགྒིདཏྟར་བཅོམ་
ལྡན་འདས་ཀྱི་ཞལ་ནས། ཨགྒིདཏྟ། ཁྱོད་ཀྱིས་རང་གི་སློབ་མར་གདམས་པ་ནོད་པའི་ཚེ། ཇི་ལྟར་
ནོད་དམ་ཞེས་དྲིས་པ་ན། བྲམ་ཟེ་ཨགྒིདཏྟ་ན་རེ། ངས་སློབ་མ་དག་ལ་རི་དང༌། ནགས་ཚལ། སྐྱེད་
ཚལ། ཤིང་སྡོང་སོགས་ལ་སྐྱབས་སུ་སྟོན་ཅིག །གང་དག་དེ་དག་ལ་སྐྱབས་སུ་བསྟེན་པ་རྣམས་
སྡུག་བསྔལ་མཐའ་དག་ལས་གྲོལ་བར་འགྱུར་རོ་ཞེས་གདམས་སོ་ཞེས་ལན་ཕུལ། བཅོམ་ལྡན་
འདས་ཀྱིས་དེ་ལ་འདི་སྐད་ཅེས་བཀའ་བསྩལ་པ། ཨགྒིདཏྟ། དེ་དག་ལ་སྐྱབས་སུ་སོང་ན་སྡུག་
བསྔལ་ལས་གྲོལ་བ་མི་འགྱུར་རོ། །འོན་ཏེ་སངས་རྒྱས་དང༌། ཆོས། དགེ་འདུན་ལ་སྐྱབས་སུ་སོང་
ན་དེ་འཁོར་བའི་སྡུག་བསྔལ་ལས་གྲོལ་ལོ་ཞེས་གསུངས་སོ།།
དེ་ལྟར་ཆོས་གསུངས་པའི་མཐར་དྲང་སྲོང་རྣམས་ལ་དགྲ་བཅོམ་པའི་གོ་འཕང་ཐོབ་སྟེ། དགེ་
འདུན་གྱི་སྡེར་འཇུག་ཏུ་གསོལ་བ་བཏབ་པས། བཅོམ་ལྡན་འདས་ཀྱིས་ཕྱག་གཡུག་ཙམ་གནང་
སྟེ༑ དགེ་འདུན་དག་འདིར་འོངས་ནས་ཆོས་དང་མཐུན་པའི་འཚོ་བ་སྐྱོལ་ཞིག་ཅེས་ཐུགས་རྗེས་
བཟུང་ནས་འཚོ་བའི་ཡོ་བྱད་བརྒྱད་སྦྱར་བ་དང་། རབ་ཏུ་བྱུང་ནས་ལོ་བརྒྱ་ལ་གནས་སོ། །དེའི་
ཚེ་ན་ཨངྒ་རྒྱལ་པོའི་ཁབ་དང༌། མགདྷ། ཀུ་རུ་བཅས་ཀྱི་ཡུལ་མི་རྣམས་འབུལ་རྫས་མང་དུ་ཁྱེར་
ནས་འོང་བ་ལ་གོམས་ཏེ་འོངས་བ་ན། དྲང་སྲོང་ཀུན་རབ་ཏུ་བྱུང་བ་མཐོང་སྟེ། ངེད་ཅག་གི་བྲམ་
ཟེ་ཨགྒིདཏྟ་དང་དགེ་སྦྱོང་གོའུ་ཏ་མ་གཉིས་ལས་སུ་ཞིག་ནུས་སྟོབས་ཆེ་བ་ཡོད་དམ་ཞེས་པ་དང༌།
ཡང་གོའུ་ཏ་མ་འདིར་འོངས་མ་ཐག་ཡིན་པས་བྲམ་ཟེ་ཨགྒིདཏྟ་རླབས་ཆེ་བར་སྙམ། དགེ་སྦྱོང་གོའུ་
ཏ་མས་ཁོང་ཚོའི་བསམ་པ་མཁྱེན་ཏེ་གང་གི་ཞལ་ནས། ཨགྒིདཏྟ། སྐྱེ་བོ་འདི་དག་གི་སེམས་ནང་
གནས་པའི་ཐེ་ཚོམ་དག་ཐལ་བའི་རྡུལ་དུ་རློགས་ཤིག་ཅེས་བཀའ་བསྩལ་པས། ཨགྒིདཏྟ་ན་རེ།
དེ་ལྟར་བགྱིད་པ་ལ་བདག་ཤིན་ཏུ་འདོད་དོ་ཞེས་ཞུས་ཏེ། རྫུ་འཕྲུལ་གྱི་སྟོབས་ལས་ནམ་མཁར་
ལན་བདུན་འཕགས་ནས་ས་ལ་བབས་པ་དང་། བཅོམ་ལྡན་འདས་ཀྱི་ཞབས་ལ་ཕྱག་བྱས་ཏེ། སློབ་
དཔོན་མཆོག །ཁྱེད་ནི་བདག་གི་བླ་མའོ། །བདག་ནི་ཁྱེད་ཀྱི་སློབ་མའོ། །ཞེས་རང་ཉིད་བཅོམ་ལྡན་
འདས་ཀྱི་སློབ་མར་བསྒྲགས་སོ།།
བསྟན་དོན། འཇིགས་པས་སྐྲག་སྟེ་བླ་འདར་བའི་སྐྱེ་བོ་རྣམས་ཀྱིས་རི་དང༌། ནགས་ཚལ།
སྐྱེད་ཚལ། ཤིང་སྟོང༌། ལྷ་ཁང་སོགས་ལ་སྐྱབས་སུ་མཆིའོ།།
བསྟན་དོན། དེ་དག་ནི་བསླུ་བ་མེད་པའི་སྐབས་ཏེ་སྐྱབས་ཀྱི་མཆོག་མ་ཡིན་ཞིང་། །དེ་དག་
ལ་སྐྱབས་སུ་སོང་ན་སྡུག་བསྔལ་ལས་མི་གྲོལ་ལོ།
བསྟན་དོན། མཁས་པས་སངས་རྒྱས་དང༌། ཆོས། དགེ་འདུན་བཅས་ལ་སྐྱབས་སུ་མཆིས་
ན༑དེས་ཤེས་རབ་ཀྱིས་བདེན་བཞིའི་གནས་ལུགས་རྟོགས་པ་ལ་ནན་གྱིས་སློབ་བོ།།
བསྟན་དོན། ཡང་དག་པའི་ཤེས་རབ་ཀྱིས་མཐོང་བའི་གནད་དམ་བདེན་པ་བཞི་ནི། སྡུག་
བསྔལ་དང༌། དེ་གང་ནས་འབྱུང་བ། དེ་བཀག་པའི་འགོག་པ། དེ་འགོག་བྱེད་ཀྱི་འཕགས་ལམ་ཡན་
ལག་བརྒྱད་དོ།
བསྟན་དོན། འདི་ལྟའི་སྐྱབས་(དཀོན་མཆོག་གསུམ་) ལ་སྐྱབས་སུ་འགྲོ་བ་ནི་རྣམ་པ་
ཐམས་ཅད་དུ་བརྟན་ཅིང་མཆོག་ཏུ་གྱུར་པས། དེ་དག་ལ་སྐྱབས་སུ་སོང་ན་སྡུག་བསྔལ་མཐའ་དག་
ལ་གྲོལ་ལོ།།
འགྲེལ་པ། ཇི་སྐད་དུ་མདོ་ལས། བདག་ཉིད་བདག་གི་མགོན་ཡིན་གྱིས། །གཞན་ནི་སུ་ཞིག་
མགོན་དུ་འགྱུར་ཞེས་པ་ལྟར། ནང་པ་ཞིག་གིས་སངས་རྒྱས་དང༌། ཆོས། དགེ་འདུན་གསུམ་ལ་
སྐྱབས་སུ་མཆི་ཞིང༌། དེ་ཡང་འཁོར་བའི་སྡུག་བསྔལ་གྱི་རྒྱ་མཚོ་ལས་སྒྲོལ་ཕྱིར་རོ། །སངས་རྒྱས་
ནི་ཐར་པའི་ལམ་སྟོན་མཁན་གྱི་བླ་ན་མ་མཆིས་པའི་བླ་མ་དང༌། ཆོས་ནི་དེར་བགྲོད་པའི་ལམ།
དགེ་འདུན་ནི་ཐམས་དེ་སྟོན་མཁན་སངས་རྒྱས་དཀོན་མཆོག་གི་གཟུགས་བརྙན་དང་ཐབས་དེ་
སྒྲུབ་པའི་ཟླ་གྲོགས་སོ། །གང་ཟག་ཆེ་གེ་མོ་ཞིག་གིས་དེ་གསུམ་ལ་སྙིང་ཐག་པ་ནས་སྐྱབས་སུ་
སོང་ན་དེ་ནང་པའི་གྲལ་དུ་ཚུད་ཅིང༌། སྐྱབས་སུ་འགྲོ་ལུགས་དེའང་བྱིས་པ་དོང་དུ་ལྷུང་བ་ལས་
སྐྱོབ་པ་ལྟར་སེམས་ཅན་རྣམས་འཁོར་བ་ལས་སྐྱོབ་པའི་རེ་བ་དང་བཅས་སྐྱབས་སུ་མི་འགྲོ་ཞིང་།
ནང་པ་ཞིག་གིས་སངས་རྒྱས་ལ་སྐྱབས་སུ་འགྲོ་བའི་ཚེ་ནད་པས་སྨན་པ་ལ་ཡིད་རྟོན་པའམ་སློབ་
མས་བླ་མར་ཡིད་རྟོན་པ་ལྟར་རོ། །གདུལ་བྱ་ལམ་དུ་དཀྲི་བའི་དབང་དུ་བྱས་ཏེ་ཐོག་མར་དགེ་
འདུན་དཀོན་མཆོག་གིས་སློབ་མ་དྲུག་ཅུར་གདམས་པ་ནོད་སྲོལ་མཆིས་ཤིང༌། རིམ་གྱིས་རྒྱ་
བསྐྱེད་དེ་ཆིག་སྟོང་བར་ལའོ། སྔ་མོ་དད་ལྡན་སྐྱེ་བོ་རྣམས་ཀྱིས་སྐྱབས་འགྲོ་སེམས་བསྐྱེད་ཀྱི་ཆོ་
ག་བཏོན་ནས་དཀོན་མཆོག་གསུམ་ལ་སྐྱབས་སུ་འགྲོའོ།།
ལན་དང་པོ། སངས་རྒྱས་ལ་སྐྱབས་སུ་མཆིའོ།།
ཆོས་ལ་སྐབས་སུ་མཆིའོ།།
དགེ་འདུན་ལ་སྐྱབས་སུ་མཆིའོ༎
ལན་གཉིས་པ། སངས་རྒྱས་ལ་སྐྱབས་སུ་མཆིའོ།།
ཆོས་ལ་སྐྱབས་སུ་མཆིའོ།
དགེ་འདུན་ལ་སྐྱབས་སུ་མཆིའོ།
ལན་གསུམ་པ། སངས་རྒྱས་ལ་སྐྱབས་སུ་མཆིའོ།།
ཆོས་ལ་སྐྱབས་སུ་མཆིའོ།།
དགེ་འདུན་ལ་སྐྱབས་སུ་མཆིའོ།།
འདིར་སེམས་རྒྱུད་སྦྱོང་བ་དང་ཉིན་རེའི་སྡུག་བསྔལ་ལས་གྲོལ་བར་རང་ངོས་ནས་འབད་བརྩོན་
དགོས་པར་བཅོམ་ལྡན་འདས་ཀྱིས་ནན་གྱིས་བརྣན་ཅིང་། རང་ལས་ཐ་དད་པ་ཞིག་ལ་སྨོན་ལམ་
འདེབས་པའམ་མགོན་དུ་བརྟེན་ན་ཕུགས་འཕེར་པའི་ཕན་པ་ཅང་མཆིས། དེས་ན། གཞན་རྣམས་
སྐྱབས་སུ་བསྟེན་མི་ཉན་ཞེས་སངས་རྒྱས་ཉིད་ཀྱིས་གང་གི་གདུལ་བྱར་བཀའ་བསྩལ་པས། ནང་
པ་ཚོས་དཀོན་མཆོག་གསུམ་ལ་སྐྱབས་སུ་འགྲོ་བའི་རྒྱུ་མཚན་ཅི་ཟེར་དོགས་འདྲི་ངང་གིས་འོང་
ངོ་༑ ༑ནང་པས་དཀོན་མཆོག་གསུམ་ལ་སྐྱབས་སུ་འགྲོ་བའི་ཚེ། སངས་རྒྱས་ནི་ཐར་པའི་ལམ་སྟོན་
མཁན་གྱི་བླ་མ་སྟེ་དགེ་རྒན་དང༌། ཆོས་ནི་ཐབས་སམ་ལམ་དང༌། དགེ་འདུན་ནི་མིག་དཔེའམ་ཟླ་
གྲོགས་ཙམ་དུ་འཛིན་ཞིང༌། སྐྱབས་འགྲོ་སེམས་བསྐྱེད་ཀྱི་ཆོ་གའི་ཐོག་ནས་སྐྱབས་སུ་མཆིས་པ་
ཙམ་གྱི་ཐར་པ་མི་འཐོབ་པར། དེ་ཉམས་སུ་ལེན་དགོས་སོ།།
ཡང་དག་པའི་ཤེས་རབ་ཀྱིས་མཐོང་བའི་བདེན་པ་བཞི་པོ་ཐོག་མར་སྟོན་པ་རང་ཉིད་ཀྱིས་
མངོན་སུམ་དུ་གཟིགས་ཏེ། གང་ཉིད་ཀྱི་ཆོས་ཀྱི་རྩ་བར་གྱུར་པའི་དེ་བཞི་པོ་གསལ་བར་བསྟན་ཅིང༌།
དེ་དག་ཀྱང་འཁོར་བར་འཇུག་ལྡོག་གི་རིམ་པ་དང་སྦྱར་ནས་ལེགས་པར་བཀྲལ་ལོ། །སངས་
རྒྱས་བྱོན་ཀྱང་རུང་མ་བྱོན་ཀྱང་རུང་དེ་ལྟའི་དངོས་པོའི་གནས་ལུགས་ནི་གདོད་ནས་གྲུབ་ཅིང་
དེ་ཚུལ་བཞིན་དུ་འཇིག་རྟེན་ན་གསལ་བར་སྟོན་མཁན་དེ་སངས་རྒྱས་དང་། དེ་ནི་འགྱུར་བ་མེད་
པར་ཡོངས་སུ་གྲུབ་པ་ནི་གཏན་དུ་གནས་པས་ནའོ། །བཅོམ་ལྡན་འདས་ཀྱིས་བྱང་ཆུབ་མཆོག་ཏུ་
ཐུགས་བསྐྱེད་པ་དེ་གཞན་སུ་གང་གིས་ཀྱང་མ་བྱས་པ་ནི་ཇི་སྐད་དུ་གང་གི་ཞལ་ནས། བདག་གིས་
སྔོན་མ་ཐོས་པའི་ཆོས་ཐོས་པས། མིག་སྐྱེས། ཤེས་པ་སྐྱེས། རིག་པ་སྐྱེས། བློ་སྐྱེས། སྣང་བ་སྐྱེས་
སོ༑༑ཞེས་གསུངས། གསུང་འདི་དག་གནད་ཤིན་ཏུ་ཆེ་སྟེ། གང་གི་མྱོང་བའི་ངོ་བོ་གསལ་བར་བྱེད་
པས་སོ། །བདེན་པ་དང་པོ་སྡུག་བསྔལ་བའི་རང་བཞིན་འབྲེལ་ཞིང༌། སྡུག་བསྔལ་ཞེས་པ་ཟུག་
རྔུ་ལ་གོ་བ་དང༌། ཟུག་རྔུ་གང་མཆིས་པ་ནི་སྡུག་བསྔལ་གྱི་ཁུར་པོ་གང་ཞིག་ངེད་ཅག་གིས་རྟག་
ཏུ་འཁུར་མི་བཟོད་པ་དང༌། དོན་དངོས་དང་མི་མཐུན་སྟབས་ཡལ་བར་འདོར་འདོད་པ་ཞིག་ཡིན།
སྡུག་བསྔལ་ལམ་མི་བདེ་བ་ནི་ངོ་ཐོག་དང་འགལ་བའི་བྱ་བ་སྒྲུབ་པ་ལས་བྱུང༌།
སྤྱིར་མི་རྣམས་ཀྱིས་ཁ་ཙམ་གྱི་བདེ་བ་དོན་དུ་གཉེར་ཞིང༌། འཕགས་པས་ཆོས་རྣམས་ཇི་
ལྟ་བ་བཞིན་དུ་མཐོང་བ་དང༌། ལས་ཉོན་གྱིས་འཕངས་པའི་འཁོར་བའི་སྐྱེ་བ་ནི་གཏན་གྱི་བདེ་
བས་ཕོངས་ཤིང་སྡུག་བསྔལ་གྱིས་མནར་བ་དང༌། བྱིས་པ་དག་འཁྲུལ་སྣང་གིས་འཁོར་བའི་བདེ་
བ་ལ་ཆགས། ཟང་ཟིང་གི་བདེ་བ་ཉི་ཚེ་བ་ནི་འདོད་པ་འགའ་འཚིམས་པའི་སྣང་བ་ཙམ་དུ་ཟད་དོ། །
མདོར་ན། སེམས་ཅན་ཐམས་ཅད་སྐྱེ་བ་དང་། རྒ་བ། ན་བ། འཆི་བའི་བདག་ཉིད་དུ་གྲུབ་ཅིང་། དེ་
དག་ལས་ཐར་བ་སུའང་མེད་དོ། །ཚེ་མི་རྟག་ཅིང་འགྱུར་བའི་ཆོས་ཅན་དང༌། འདོད་པའི་དོན་མ་གྲུབ་
ན་སྡུག་བསྔལ་བར་བྱེད་ཅིང༌། མི་འདོད་པ་འཕྲད་པ་དང་འདོད་པ་རིང་དུ་བྲལ་བར་འགྱུར། སྐབས་རེ་
འདོད་པའམ་ཆགས་པ་ཕྲ་མོས་ཀྱང་རང་ཉིད་ཤུགས་ཀྱིས་མནན་ནས་མི་བདེ་བ་འོང་ཁར་རྣམ་རྟོག་
གིས་སྒྲོ་བཏགས་ནས་བཟོད་དཀའ་བའི་ཟུག་རྔུ་བྱིན་པ་སྣང་ངོར་ཤར་བས། གཉོད་ཆུང་རྣམས་ཀྱིས་
རང་སྲོག་ལྕེབ་པ་ནི་དཀའ་ངལ་དེ་སེལ་བའི་ཐབས་སུ་རྨོངས་ཏེ་རང་སྲོག་རང་གིས་གཅོད་པར་བྱེད།
དེ་ལྟའི་སྡུག་བསྔལ་གྱི་རྒྱུ་ནི་གང་མྱངས་ཟིན་པ་དེ་བདག་གིར་བྱེད་འདོད་པའི་སེམས་ཚོར་གྱི་སྲེད་
པ་ལས་བྱུང་ཞིང་། དེ་ལྟའི་རང་གཤིས་ནི་བདག་གིར་བྱས་པ་ལས་བྱུང་ངོ་།།
སྲེད་པ་ལ་གསུམ་སྟེ། འདོད་སྲེད་དང༌། སྲིད་སྲེད། འཇིགས་སྲེད་དོ། །ཇི་སྐད་དུ་བསྟན་
བཅོས་ལས། ཕྱི་མ་གཉིས་ནི་རྟག་ལྟ་དང་ཆད་ལྟ་གཉིས་ལས་བྱུང་བར་གསལ། གཟུགས་ཁམས་
དང་གཟུགས་མེད་ཁམས་གཉིས་གེགས་སུ་གྱུར་པས། སྲིད་སྲེད་ཀྱང་གཟུགས་ཁམས་ལ་ཆགས་
པ་དང༌། འཇིགས་སྲེད་ནི་གཟུགས་མེད་ཁམས་ལ་ཆགས་པའི་སྲེད་པར་བཀྲལ་ན་ཆོག །སྲེད་པ་
འདི་སེམས་ཅན་ཐམས་ཅད་ཀྱི་རྒྱུད་ན་བག་ལ་ཉལ་བའི་ཚུལ་དུ་གནས་པའི་སེམས་ཚོར་གྱི་སྐུལ་
འདེད་སྟོབས་ཆེན་ཞིག་དང༌། ཡིད་དུ་མི་འོང་བའི་འབྲས་བུ་ཀུན་གྱི་རྒྱུའི་གཙོ་བོའོ། འདོད་སྲེད་
ཆེས་རགས་པ་དེ་ཕྱིར་འོང་ཞུགས་པ་ཐོབ་པ་དང་སྤོང་བ་དང༌། ཕྱིར་མི་འོང་ཞུགས་པ་ཐོབ་པའི་ཚེ་
ཕྲ་མོ་དང་བཅས་པ་སྤོང་ངོ༌། །སྲིད་སྲེད་དང་འཇིགས་སྲེད་ནི་དགྲ་བཅོམ་པ་ཐོབ་པའི་སྤོང་ངོ༌།།
བདེན་པ་གསུམ་པ་ནི་ཉོན་མོངས་པ་ཐམས་ཅད་སྤངས་པའི་ཆ་སྟེ་བྲལ་བའི་འབྲས་བུ་འགོག་
བདེན་དང༌། དེ་ནི་ནང་པའི་མཐར་ཐུག་གི་དམིགས་ཡུལ་གང་ཞིག་སྲེད་པའམ་ཉོན་མོངས་པ་ཀུན་
གཏན་མེད་པ་བྱས་ཏེ་ཚེ་གཅིག་ལ་མངོན་དུ་བྱ་ནུས་སོ། །དེ་ཡང་གཙོ་བོ་ཕུང་པོ་བདག་གིར་
འཛིན་པའི་འཛིན་པ་སྤོང་དགོས། འཕགས་པའི་ལམ་ཡན་ལག་བརྒྱད་པོ་རྒྱུད་ལ་བསྐྱེད་ནས་བདེན་
པ་གསུམ་པ་འགོག་པ་མངོན་དུ་བྱ་དགོས། དེ་ལྟའི་ཐུན་མོང་མ་ཡིན་པའི་ལམ་གྱིས་ཐར་པའི་གྲོང་
དུ་འཁྲིད་ཅིང༌། དེ་ལ་བདེན་པ་བཞི་པ་ཞེས་བྱའོ། །འཕགས་པའི་ལམ་བརྒྱད་པོ་རྒྱུད་ལ་བསྐྱེད་ན།
འཚོ་བ་རྒྱས་དྲགས་པ་དང་ཞན་དྲགས་པ་འདོད་པ་བསོད་ཉམས་ཀྱི་མཐའ་དང་ངལ་དུབ་ལ་སྦྱོར་
བའི་མཐའ་གཉིས་ལས་གྲོལ་བར་འགྱུར། བརྒྱད་པོ་ནི།
༡)ཡང་དག་པའི་ལྟ་བ་དང་།
༢) ཡང་དག་པའི་རྟོག་པ།
༣) ཡང་དག་པའི་ངག །
༤) ཡང་དག་པའི་ལས་ཀྱི་མཐའ།
༥) ཡང་དག་པའི་འཚོ་བ།
༦) ཡང་དག་པའི་རྩོལ་བ།
༧) ཡང་དག་པའི་དྲན་པ།
༨) ཡང་དག་པའི་ཏིང་ངེ་འཛིན་བཅས་སོ།།
དང་པོ་ནི། བདེན་བཞིའི་གནས་ལུགས་རྟོགས་པའི་ལྟ་བའམ་བདག་ཉིད་ཀྱི་གནས་ལུགས་ཇི་ལྟ་བ་
བཞིན་དུ་རྟོགས་པའོ། །སངས་རྒྱས་པའི་ཆོས་ཀྱི་སྙིང་པོ་ནི་ཕྱི་ནང་གཉིས་ཀའི་སྡུག་བསྔལ་མཐའ་
དག་འཇོམས་བྱེད་ཡང་དག་པའི་ལྟ་བའོ། །གཉིས་པ་ནི། རྟོག་པ་དྲི་མ་མེད་པས་ཚོར་བ་དྲི་མ་མེད་
པ་འདྲེན་པས་གཉིས་པར་དྲངས། དེ་ལ་དབྱིན་ཇིའི་སྒྱུར་སྣ་ཚོགས་མཆིས་ཀྱང་མ་ཕྱི་པཱ་ལིའི་ཐ་
སྐད་ཀྱི་དོན་ཆ་ཚང་བ་མི་བསྟན་པས། ཡང་དག་པའི་རྟོག་པ་ཞེས་བསྒྱུར་ན་ཐག་ཉེ་བར་སེམས།
ཡང་དག་པའི་རྟོག་པར་ཚོར་བ་དང་བློ་ངན་པའི་རིགས་འཇོམས་པ་དང་ཚོར་བ་བདེ་བ་སྐྱེད་པའི་
བྱེད་ལས་ལྡན་ནོ༎
སངས་རྒྱས་བྱོན་པ་ཤིན་ཏུ་དཀོན།
༡༤ (༧) ཚེ་དང་ལྡན་པ་ཀུན་དགའ་བོས་གསོལ་བའི་དྲི་བའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཚེ་དང་ལྡན་པ་ཀུན་
དགའ་བོས་གསོལ་བའི་དྲི་བ་ལ་བསྟུན་ནས་ཚིགས་སུ་བཅད་པ་འདི་གསུངས་སོ།།
སྐྱེས་བུ་ཅང་ཤེས་རྙེད་པར་དཀའ། །ཐམས་ཅད་ཀུན་དུ་དེ་མི་འཁྲུངས།།
གང་དུ་བརྟན་པ་དེ་འཁྲུངས་པའི། །རིགས་དེ་རྣམས་ལ་བདེ་བ་འཕེལ༎

གླེང་གཞི། ཉིན་ཞིག་ཚེ་དང་ལྡན་པ་ཀུན་དགའ་བོའི་སེམས་ནང་། གླང་པོ་ཆེ་རིགས་བཟང་རྒྱུད་
བཟང་རྣམས་མཆེ་བ་དྲུག་ལྡན་དང་ཨུ་པོ་སཱ་ཐཱའི་(Uposatha breed)རིགས་རྒྱུད་དུ་སྐྱེ་བ་དང་།
རྟ་རྒྱུད་གཙང་རྣམས་ཅང་ཤེས་རྟ་ཕོའི་རིགས་སུ་སྐྱེ་བ། ཕྱུགས་རྒྱུད་གཙང་རྣམས་སིནྡི་རིགས་
(Sindh breed) རྒྱུད་དུ་སྐྱེ་བ་བླ་མས་ངེད་ཅག་ལ་གསུངས་ཤིང༌། གླང་པོ་ཆེ་དང༌། ཕྱུགས། རྟ་
རྒྱུད་བཟང་མ་གཏོགས་མི་ཅང་ཤེས་སམ་རྒྱུད་གཙང་མ་གསུངས་སོ། །ཞེས་དེ་སྙམ་དུ་བསམས་
ཏེ༑ བཅོམ་ལྡན་འདས་ཀྱི་དྲུང་དུ་བཅར་ནས་མི་རྒྱུད་གཙང་སྐོར་ལ་བཀའ་འདྲི་ཞུས། དེ་ལ་བཅོམ་
ལྡན་འདས་ཀྱིས་འདི་སྐད་ཅེས་བཀའ་བསྩལ། ཀུན་དགའ་བོ། མི་རྒྱུད་གཙང་ནི་ཕྱོགས་ཐམས་
ཅད་དུ་མི་སྐྱེ་བར། མི་ཅང་ཤེས་སམ་རྒྱུད་གཙང་ནི་འབྱོར་བ་ཤིན་ཏུ་ཆེ་བའི་བྲམ་ཟེ་དང་རྒྱལ་པོའི་
རིགས་བཟང་བའི་ཁོངས་སུ་སྐྱེའོ་ཞེས་གསུངས།
བསྟན་དོན། སངས་རྒྱས་ནི་དཀོན་ཞིང་། དེ་ལྟའི་དཀོན་པའི་སྐྱེས་བུ་གནས་ཐམས་ཅད་དུ་མི་
འཁྲུངས། ཅི་སྟེ་སྐྱེས་བུ་རྒྱུད་གཙང་དང་མཁས་པ་རྣམས་རིགས་ག་གེ་མོ་ཞིག་ཏུ་སྐྱེས་ན། རིགས་
དེར་བདེ་བ་འབྱུང་བར་འགྱུར་རོ།
འགྲེལ་པ། སངས་རྒྱས་ནི་གནས་ཐམས་ཅད་དུ་མི་འཁྲུངས། ལྷ་དང་བྲམ་ཟེ་དག་གིས་ལྷ་
ཡུལ་དུ་སྤྱན་དྲངས་ཏེ་མི་ཡུལ་དུ་ཕེབས་སུ་གསོལ་བ་ན། མ་བྱོན་སྔོན་གཟིགས་པ་ལྔ་ལ་གཟིགས་
པའི་ཚུལ་ཡང་། དུས་དང༌། གླིང་དང་། ཡུལ་དང་། རིགས་དང་། ཡུམ་དང་ཡུམ་གྱི་ཚེ་ཚད་བཅས་
སོ།།དང་པོ་དུས་ནི། དུས་ཀྱི་ཆ་ནས་རུང་མིན་གཟིགས་པ་ན། ཅི་སྟེ་མིའི་ཚེ་ལོ་སྟོང་ལས་མང་ན
ཕེབས་པའི་དུས་སུ་མི་རུང་ངོ་། །དེ་ཇི་ལྟར་ཞེ་ན། མི་རྟག །སྡུག་བསྔལ། བདག་མེད་པའི་ཁྱད་ཆོས་
གསུམ་བརྗོད་བྱར་མ་བྱས་པའི་སངས་རྒྱས་ཀྱི་ཆོས་མེད་ཅིང༌། དེ་དག་ལ་སངས་རྒྱས་ཀྱིས་གང་
གསུངས་ནའང་རྣ་བ་མི་གཏོད་ཅིང་བློ་ལའང་མི་ཤོང་བས། དེ་དག་གིས་རྟོགས་པར་མི་འགྱུར་རོ། །
ཡང་མིའི་ཚེ་ལོ་བརྒྱ་ལས་ཉུང་བ་ན། དེའང་དུས་མ་ཡིན་ནོ། །སེམས་ཅན་དེ་དག་གི་རྒྱུད་ལ་ཉོན་
མོངས་པའི་སྒྲིབ་པ་ཤས་ཆེ་བས། ཆོས་གང་གསུངས་ཀྱང་ཉོན་མོངས་པའི་དབང་དུ་སོང་ནས་ཡིད་
ལ་མི་འཇགས་པ་ནི། ཆུ་ཡི་སྟེང་དུ་དབྱུག་པས་རི་མོ་བྲིས་པ་དང་འདྲ་བར་དེ་མ་ཉིད་དུ་ཡལ་བར་
འགྱུར་རོ། །དེས་ན་མི་ཡི་ཚེ་ལོ་བརྒྱ་ནས་ཆིག་སྟོང་བར་ཡིན་ན། དེ་ནི་དུས་ཡིན་ཞིང་། མི་རྣམས་
ཚེ་ལོ་བརྒྱ་ལ་འཚོའོ༎
དེ་ནས་གླིང་ལ་གཟིགས་པ་ནི། གླིང་བཞི་ལ་གཟིགས་ནས་དེ་དག་ལས་གསུམ་ནང་སངས་
རྒྱས་ནམ་ཡང་མ་བྱོན་པ་དང༌། འཛམ་བུ་གླིང་པ་འབའ་ཞིག་ཏུ་བྱོན་པས། འཛམ་བུ་གླིང་པར་
གཟིགས་སོ། །ཡུལ་ལ་གཟིགས་པ་ནི། འཛམ་བུ་གླིང་འདིའང་ཤིན་ཏུ་རྒྱ་ཆེ་བས། དཔག་ཚད་
སྟོང་ཚོ་བཅུ་ལ་ཁྱབ་པའི་ཡུལ་དག་ལས་གང་ཞིག་ཏུ་སངས་རྒྱས་བྱོན་ཟིན་ནམ་ཞེས། ཡུལ་དབུས་
ཏེ་གྲོང་ཁྱེར་སེར་སྐྱའི་གནས་སུ་གཟིགས་སོ། །རིགས་ལ་གཟིགས་པ་ནི། དམངས་རིགས་དང་
གདོལ་བའི་རིགས་སུ་མ་བྱོན་པར་བྲམ་ཟེའམ་རྒྱལ་པོའི་རིགས་སུ་བྱོན་ཏེ། འདི་གཉིས་ལ་མང་
པོས་བཀུར་ཞིང་འཇིག་རྟེན་ན་གྲགས་པ་ཆེའོ། །འདི་གཉིས་ལས་དེང་གི་དུས་སུ་འཇིག་རྟེན་ན་
རྒྱལ་པོའི་རིགས་ནི་སྙན་གྲགས་ཆེ་བས། རྒྱལ་པོའི་རིགས་སུ་ཡབ་ཀྱི་མཚན་ལ་ཟས་གཙང་མ་
ཞེས་བྱ་བའི་བུར་སྐྱེའོ་ཞེས། རིགས་ལ་གཟིགས་སོ། །ཡུམ་ལ་གཟིགས་པ་ནི། སངས་རྒྱས་ཀྱི་
ཡུམ་ནི་འཕྱན་མོར་གཏན་མ་བྱུང་ཞིང་ཆང་དད་ཅན་དུའང་མ་འཁྲུངས་པར། སྐྱེ་བ་སྟོང་ཕྲག་བརྒྱུད་
ཕ་རོལ་ཕྱིན་པའི་ལམ་ལ་བསླབས་པ་དང༌། བཙས་མ་ཐག་ནས་མི་དགེ་བ་ལྔ་མི་བྱའོ་ཞེས་དམ་
བཅས་པ་ལྟར་ཚུལ་བཞིན་དུ་ཉམས་སུ་བླངས། མཚན་ལ་ལྷ་མོ་སྒྱུ་འཕྲུལ་མ་ཞེས་པའི་བཙུན་མོ་དེ་
བདག་གི་ཡུམ་དུ་འགྱུར་རོ། །འོན་ཏེ་ཡུམ་དུས་ཇི་ཙམ་འཚོའམ་ཞེས་བརྟགས་པ་ན། ཟླ་བ་བཅུ་དང་
ཉིན་བདུན་འཚོ་བར་གཟིགས།
དེ་ལྟར་གཟིགས་པ་ལྔ་ལ་གཟིགས་ནས་ལྷ་རྣམས་ཀྱིས་ཇི་ལྟར་གསོལ་བ་བཏབ་པ་ལྟར་
ཞལ་གྱིས་བཞེས་ཏེ། ཇི་སྐད་དུ་གང་གི་ཞལ་ནས། ད་ནི་བདག་བླ་ན་མེད་པའི་བྱང་ཆུབ་ཀྱི་གོ་འཕང་
མངོན་དུ་བྱ་རྒྱུའི་དུས་ལ་བབས་པས། ཁྱེད་ཅག་ལ་ནོར་བ་མ་མཆིས་སོ་ཞེས་བཀའ་བསྩལ། དེ་
ནས་ལྷ་གཞན་རྣམས་བཏང་སྟེ་དགའ་ལྡན་གྱི་ལྷ་ཚོགས་ཀྱིས་བསྐོར་ནས་དགའ་ལྡན་ཡིད་དགའ་
ཆོས་འཛིན་གྱི་དགའ་བའི་ཚལ་དུ་ཕེབས་སོ། །དེར་ལྷ་རྣམས་ཀྱིས། ཡོངས་སུ་མྱ་ངན་ལས་འདས་
པ་ཆེན་པོ་མངོན་དུ་མཛད་པའི་ཕྱིར་མྱ་ངན་ལས་འདའ་བར་གསོལ་བ་ལན་མང་བཏབ་པས། སྔོན་
གྱི་སྨོན་ལམ་གྱི་མཐུ་ལས་ཇི་ལྟར་ཐུགས་དམ་བཅས་པ་ལྟར་དགོངས་པ་གཞན་དོན་དུ་གཤེགས་ཏེ་
ཡུམ་སྒྱུ་མ་ལྷ་མཛེས་ཀྱི་ལྷུམས་སུ་ཞུགས། དེའང་ཨིསལ་(Esala) ཟླ་བའི་(སྟོན་ཟླ་དང་ཁྲུམས་ཟླ་)
ཚེས་བཅོ་ལྔའི་ཉིན་ཞོགས་པ་ཐོ་རངས་སུ་ཨུཏྟར་སཱ་ལའི་(Uttarasalha) སྐར་ཚོགས་འོག་ཏུ་ངོ་
འཚར་གྱི་ལྟས་དང་བཅས་བྱུང་ངོ་།།
བདེ་བའི་རྐྱེན་བཞི།
༡༤ (༨) དགེ་འདུན་དུ་མའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། དགེ་འདུན་དུ་མ་ལ་
ཚིགས་སུ་བཅད་པ་འདི་གསུངས་སོ།།
སངས་རྒྱས་འབྱུང་བ་བདེ་བ་སྟེ། །དམ་པའི་ཆོས་ནི་བསྟན་པ་བདེ།།
དགེ་འདུན་མཐུན་པ་བདེ་བ་སྟེ། །མཐུན་པ་རྣམས་ཀྱི་དཀའ་ཐུབ་བདེ།།
གླེང་གཞི། སྔོན་སྐབས་ཤིག་ལ་དགེ་འདུན་དུ་མ་བདེ་བའི་རྐྱེན་ནམ་རྒྱུ་ཡི་སྐོར་ལ་བགྲོ་གླེང་བྱེད་
བཞིན་པའི་ཚེ། དགེ་འདུན་རེར་གོ་བ་ཐ་དད་པ་རེ་རྙེད། ལ་ལར་རྒྱལ་པོ་དང་འདྲ་བར་ལོངས་སྤྱོད་
ཕུན་སུམ་ཚོགས་པ་བདེ་བ་དང༌། ལ་ལར་དབང་པོའི་ཡུལ་གྱི་བདེ་བ་བདེ་བ་དང༌། ལ་ལར་འབྲས་
དང་ཤ་སོགས་ཀྱི་ཟས་ལ་རོལ་པ་བདེ་བའོ། །དེ་ལྟར་གླེང་མོལ་བྱེད་བཞིན་པའི་སྐབས་བཅོམ་ལྡན་
འདས་དེར་བྱོན་ནས་དགེ་འདུན་དག་གི་གླེང་མོལ་གྱི་བརྗོད་བྱ་མཁྱེན་ཏེ། གང་གི་ཞལ་ནས། དགེ་
འདུན་དག །ཁྱེད་ཅག་གིས་བདེ་བར་ཞེན་པའི་བདེ་བ་ལ་བརྟེན་ནས་འཁོར་བ་ལས་མི་གྲོལ་ཞིང༌།
འཇིག་རྟེན་འདི་ན་སངས་རྒྱས་འབྱུང་བ་དང༌། དམ་པའི་ཆོས་ཐོས་པའི་སྐལ་བ་དང་ལྡན་པ། དགེ་
འདུན་ནང་ཕན་ཚུན་མཐུན་པ་བཅས་ནི་བདེ་བའི་རྐྱེན་དུ་གནས་སོ། །ཞེས་གསུངས་པའི་མཐར་
དགེ་འདུན་རྣམས་ལ་དགྲ་བཅོམ་པའི་གོ་འཕང་ཐོབ་བོ།།
བསྟན་དོན། སངས་རྒྱས་འབྱུང་བ་ནི་བདེ་བའི་རྒྱུ་དང༌། གང་ལ་གང་འདུལ་གྱིས་དམ་པའི་
ཆོས་བསྟན་པའང་བདེ་བའི་གཏེར། དགེ་འདུན་ནང་ཕན་ཚུན་མཐུན་པའང་བདེ་བའི་འབྱུང་གནས།
མཐུན་པོར་དཀའ་ཐུབ་སྟེ་ཆོས་དེ་ཉམས་སུ་ལེན་པའང་བདེ་བའོ།།
འགྲེལ་པ། སྲོལ་རྒྱུན་གྱི་གཞུང་ནང་། ཐོག་མར་རྒྱལ་སྲས་གཞོན་ནུ་དོན་གྲུབ་གང་གི་ཡུམ་
ལས་སྐུ་བལྟམས། རིམ་གྱིས་དཀའ་བ་སྤྱད་དེ་སངས་རྒྱས་པའི་རྣམ་ཐར་ནང༌། ཕྱིས་སུ་སངས་
རྒྱས་ནས་འཇིག་རྟེན་ན་བདེ་བ་ཁྱད་པར་བ་ཞིག་སྦྱིན་པའི་སྔ་ལྟས་ཤིག་གསལ། གཞན་སེམས་
ཅན་དག་མ་ཡི་མངལ་ལས་བཙས་པའི་ཚེ་ཆེས་ཡིད་དུ་མི་འོང་བར་སྣང་མོད་ཀྱི་བྱང་ཆུབ་སེམས་
དཔའ་རྣམས་དེ་ལས་ལྡོག་པའོ། །ཐོག་མར་ཡུམ་གྱི་མངལ་ནས་འཁྲུངས་པ་དེའི་ཚེ། ཕྱག་ཞབས་
རྐྱོང་ཤད་མཛད་ཀྱིན་ཝཱ་ར་ཎཱ་སིའི་གོས་ཀྱི་སྟེང་རིན་པོ་ཆེ་བཞག་པ་ལྟར་མི་གཙང་བའི་གཡའ་ཙམ་
མ་གོས་པ་དང༌། ཆོས་པ་ཞིག་ཆོས་ཁྲིའི་སྟེང་ནས་མར་ཕེབས་པའམ་སྐྱེ་བོ་ཆེ་གེ་མོ་ཞིག་རྡོ་སྐས་
ལས་ཐུར་དུ་འོང་བ་དང་གཉིས་སུ་མ་མཆིས། སྐུ་བལྟམས་ནས་ཞབས་རྗེན་པ་ས་ལ་མ་རེག་གོང་
ལྷ་སྲུང་བཞིས་བསུས་ནས་ཡུམ་ལ་སྤྱན་བསྟར་ཞུས་ཏེ་ལྷ་རྣམས་ན་རེ། བཙུན་མོ་མཆོག །ཁྱེད་ལ་
རླབས་ཆེན་གྱི་ཁྱེའུ་ཞིག་འཁྲུངས་པས། དགའ་བ་སྒོམས་ཞེས་སྨྲས། ཡང་རྒྱལ་ཆེན་བཞིས་ཁྱེའུ་དེ་
ལྷ་སྲུང་གི་དྲུང་ནས་བླངས་ཏེ་གཟིག་གི་པགས་པ་འཇམ་པོ་ཞིག་གི་སྟེང་དུ་བཞག་པ་དང༌། དེ་ནས་
བཙུན་མོའི་སྐུ་འཁོར་གྱིས་དར་གྱི་ངུར་སྨྲིག་ན་བཟའ་བསྒྲོན་ནས་ལག་ཏུ་གདུགས་ཐོགས་ཏེ་ཕེབས་
བསུ་ཞུས་པས། ཁྱེའུ་དེས་ཞལ་ཤར་ལ་ཕྱོགས་ཏེ་ས་སྟེང་ན་ཞབས་ཀྱིས་བཅགས་སོ།།
དེའི་ཚེ་ན་འཇིག་རྟེན་གྲངས་མེད་པ་རྣམས་གཅིག་ཏུ་སྣང་བ་དང་། ལྷ་དང་མི་རྣམས་ཀྱིས་
དགའ་བས་མེ་ཏོག་དང་བདུག་སྤོས་སོགས་ཀྱི་མཆོད་པ་འབུལ་གྱིན་སྨྲས་པ། ཨེ་མ་ཧོ། འདི་ན་
རླབས་ཆེན་གྱི་སྐྱེས་བུ་ཁྱེད་ལ་དོ་མཉམ་པའི་སྐྱེས་བུ་གཅིག་ཀྱང་མེད་དོ་ཞེས་བསྟོད། བཅོམ་ལྡན་
འདས་ཀྱིས་གཡས་གཡོན་དུ་གཟིགས་པས་སུས་ཀྱང་དོ་མི་ཐུབ་པ་མཁྱེན་ཏེ། བྱང་ཕྱོགས་སུ་གོམ་
པ་བདུན་སྤོ་བཞིན་འདི་སྐད་ཅེས་བཀའ་བསྩལ། བདག་ནི་འཇིག་རྟེན་འདི་ན་མཆོག་གི་མཆོག །
འདི་ནི་བདག་གི་སྐྱེ་བའི་མཐའ་མ་འོ། །སླར་ཡང་སྐྱེ་བ་བདག་ལ་མི་སྲིད་དོ། །ཞེས་ཐུགས་དགྱེས་
བཞིན་བྱིན་གྱིས་བརླབས་སོ། །དེ་ལྟར་འཇིག་རྟེན་ན་ལྷ་དང་མི་རྣམས་ཀྱི་འཕྲལ་ཡུན་གྱི་བདེ་སྐྱིད་
སླད་སྙིང་རྗེས་མི་བཤོལ་བར་འཁྲུངས་པ་ནི་ཆེས་ལེགས་པ་དང༌། ཆེས་རྨད་དུ་བྱུང་བའོ།།
སྐུ་འཁྲུངས་མ་ཐག་འཇིག་རྟེན་གྱི་ཁམས་ཆེན་པོ་འདིར་ལྷ་དང་ཚངས་པ་དག་ལས་ཀྱང་
ཆེས་བླ་ན་འཕགས་པའི་འོད་ཟེར་དཔག་མེད་འཕྲོས་ཏེ་དེ་དག་གི་གནས་ལས་ཡོངས་སུ་འདས་པ་
དང༌། སུམ་ཅུ་རྩ་གསུམ་གྱི་ལྷ་བརྗོད་ཀྱིས་མི་ལང་པས་མ་འོངས་པའི་སངས་རྒྱས་འཁྲུངས་པའི་
གཏམ་བཟང་རྣ་བའི་བུ་རམ་གྱིས་ཡིད་དགའ་བས་གླུ་གར་ལ་རྩེན། གཞན་ཡང་དེའི་ཚེ་ན་བཙུན་མོ་
གྲགས་འཛིན་མ་དང༌། བློན་པོ་འཆར་ཀ། ཁ་ལོ་སྒྱུར་བ་འདུན་པ་། ཆིབས་རྟ་བསྔགས་ལྡན་སོགས་
འཛོམས་ཤིང་། བྱང་ཆུབ་ཤིང་དང་རིན་པོ་ཆེ་བཞིའང་འཁྲུངས་སོ། །དགེ་འདུན་དཀོན་མཆོག་
ནི་བཅོམ་ལྡན་འདས་ཀྱིས་སྲོལ་གཏད་པའི་ཚངས་སྤྱོད་ལ་གནས་པའི་སྡེ་དང༌། ཞིབ་ཏུ་བརྗོད་ན།
ལམ་བཞི་དང་འབྲས་བུ་བཞི་མངོན་དུ་བྱས་པའི་འཕགས་པའི་གང་ཟག་ལ་གོ་ཞིང༌། དེང་གི་རབ་
བྱུང་ཕོ་མོ་རྣམས་ནི་དགེ་འདུན་དཀོན་མཆོག་གི་གཟུགས་བརྙན་ལྟ་བུའོ།།
མཆོད་འོས་ཀུན་ལ་མཆོད་པ་ནི། །བསོད་ནམས་མཐའ་མེད་འཕེལ་བའི་རྒྱུ།
༡༤(༩) སངས་རྒྱས་འོད་སྲུང་གི་མཆོད་རྟེན་གྱི་སྒྲུང་།
སངས་རྒྱས་བཅོམ་ལྡན་འདས་གྲོང་ཁྱེར་མཉན་ཡོད་ནས་ཡུལ་ཝཱ་ར་ཎཱ་སིར་ཕེབས་པའི་ཚེ། སངས་
རྒྱས་འོད་སྲུང་གི་མཆོད་རྟེན་དང་བྲམ་ཟེ་ཞིག་དང་འབྲེལ་ཚིགས་སུ་བཅད་པ་འདི་གཉིས་གསུངས་སོ།།
སྤྲོས་པ་རྣམས་ལས་རབ་འདས་ཤིང༌། །སྲེད་དང་མྱ་ངན་ཡོངས་ཟད་པའི༎
མཆོད་འོས་རྫོགས་པའི་སངས་རྒྱས་སམ། །འོན་ཏེ་ཉན་ཐོས་རྣམས་ལ་མཆོད༎
གང་ལ་མི་འཇིགས་མྱང་འདས་པ། །དེ་རྣམས་དེ་ལྟར་མཆོད་པ་ཡི།།
བསོད་ནམས་འདི་འདྲ་དག་གི་ཚད། །སུས་ཀྱང་བགྲང་བར་ནུས་མ་ཡིན༎
གླེང་གཞི། ཉིན་ཞིག་བཅོམ་ལྡན་འདས་དགེ་འདུན་འཁོར་དང་བཅས་གྲོང་ཁྱེར་མཉན་ཡོད་ལས་ཡུལ་
ཝཱ་ར་ཎཱ་སིར་ཕེབས་པའི་ཚེ། ཕེབས་ལམ་དུ་ཊོདེཡྻ་(Todeyya) ཞེས་པའི་གྲོང་གསེབ་ཀྱི་འགྲམ་དུ་
ལྷ་ཁང་ཞིག་ཡོད་པ་དེར་འབྱོར། དེར་ཡུད་ཙམ་བཞུགས་ནས་ཀུན་དགའ་བོ་ཉེ་འཁོར་དུ་རྨོ་ལས་བྱེད་
བཞིན་པའི་བྲམ་ཟེ་ཞིག་འབོད་དུ་བཏང་། བྲམ་ཟེ་དེར་འོངས་ནས་ལྷ་ཁང་ལ་གུས་པས་ཕྱག་བཙལ་
མོད་ཀྱི་སངས་རྒྱས་མཇལ་བ་ན་ཇི་མི་སྙམ་པར་མདུན་དུ་ལངས་ནས་བསྡད། དེའི་ཕྱིར་བཅོམ་ལྡན་
འདས་ཀྱི་ཞལ་ནས། བྲམ་ཟེ་ཁྱེད་ཀྱིས་གནས་འདི་ལ་ཡིད་རྟོན་ཇི་ལྟར་བྱེད་དམ་ཞེས་བཀའ་འདྲི་
མཛད་པས། ལྷ་ཁང་འདི་ནི་མི་རབས་ནས་མི་རབས་བརྒྱུད་པའི་ངེད་ཅག་གི་གནས་མཆོག་ཡིན་པས།
བདག་གིས་མཆོད་དོ་ཞེས་ལན་ཕུལ། དགེ་སྦྱོང་གོའུ་ཏ་མས་དེ་མ་ཐག་འདི་སྐད་ཅེས་གསུངས། ཁྱེད་
ཀྱིས་གནས་འདི་ལ་མཆོད་པ་ཤིན་ཏུ་ལེགས་ཞེས་བསྔགས་བརྗོད་མཛད་དོ།།
དགེ་འདུན་དག་གིས་དེ་ཐོས་འཕྲལ་སོམ་ཉི་དང་བཅས། ཁྱེད་ཀྱིས་འདི་སྐད་བསྔགས་པའི་
རྒྱུ་མཚན་ཅི་ལགས་སམ་ཞེས་དྲིས། དེ་ལ་ཁོང་ཚོའི་དོགས་པ་སེལ་ཕྱིར་བཅོམ་ལྡན་འདས་ཀྱིས་
མདོ་སྡེ་འབྲིང་བུ་དང་རྫ་མཁན་གྷཏཱིཀཱར་(Ghatikara Suttanta) ཡིས་ཞུས་པའི་མདོ་གསུངས་
པ་དང་། དེ་ནས་གང་གི་འཇིག་རྟེན་ལས་འདས་པའི་སྟོབས་ལས་ནམ་མཁར་དཔག་ཚད་གཅིག་གི་
སར་འོད་སྲུང་ཆེན་པོའི་གསེར་གྱི་ལྷ་ཁང་སྤྲུལ་ཏེ། དགེ་འདུན་སློབ་མའི་ཚོགས་ལ་ཞལ་གཟིགས་
ནས་འདི་སྐད་ཅེས་བཀའ་བསྩལ། བྲམ་ཟེ། མཆོད་པར་འོས་པའི་སྐྱེས་བུ་རྣམས་ལ་མཆོད་པ་ནི་
འདི་ལས་ཆེས་ལེགས་སོ་ཞེས་དང༌། ཇི་སྐད་དུ་མདོ་མྱ་ངན་ལས་འདས་པ་ཆེན་པོ་ལས། མཆོད་
པར་འོས་པ་ལ་བཞི་སྟེ། སངས་རྒྱས་དང༌། སྐུ་བརྙན་ལྷ་ཁང་དང༌། སྐུ་གདུང་ལྷ་ཁང༌། སྐུ་བྱད་ལྷ་
ཁང་བཅས་སོ། །དེ་ལྟར་ཆོས་གསུངས་པའི་མཇུག་ཐོག་ཏུ་བྲམ་ཟེ་དེར་རྒྱུན་ཞུགས་ཀྱི་འབྲས་བུ་
ཐོབ་བོ།།
བསྟན་དོན། གང་དག་སོ་སྐྱེའི་འཛིན་པ་ལས་འདས་ཤིང་། སྲེད་པ་དང་མྱ་ངན་ཡོངས་སུ་
ཟད་པ་སངས་རྒྱས་དང་། གང་གི་སློབ་མ་རྣམས་མཆོད་པའི་ཡུལ་དུ་རིགས་སོ།།
བསྟན་དོན། རང་རྒྱུད་དུལ་ཞིང་ཉོན་མོངས་པའི་དགྲས་མི་ཚུགས་ཤིང་འཇིགས་པ་མེད་པ་
དག་ལ་མཆོད་པ་ཡིས་བསོད་ནམས་འཕེལ་བ་དང༌། དེ་ལྟའི་གང་ཟག་གི་བསོད་ནམས་ཀྱི་ཕུང་
པོའི་ཚད་སུས་ཀྱང་འཇལ་བ་མི་ནུས་སོ།།
འགྲེལ་པ། མཆོད་འོས་སངས་རྒྱས་དང་གང་གི་སློབ་མ་དག་ལ་མཆོད་པར་བྱའོ། །སངས་
རྒྱས་ལ་མཆོད་པ་ཇི་ལྟར་རིགས་སོ་ཞེ་ན། གང་གིས་མངོན་དུ་མཛད་པའི་བྱང་ཆུབ་ཀྱི་གོ་འཕང་
དང་འཕྲིན་ལས་ཀྱི་མཛད་པས་དེ་གསལ་བར་བྱེད་དོ། །སངས་རྒྱས་བཅོམ་ལྡན་འདས་ནི་འཛམ་
བུ་གླིང་ན་མི་ལོ་༢༥༠༠ སྔོན་དུ་བྱོན་ཞིང་། སྔོན་གྱི་མཚན་ལ་གཞོན་ནུ་དོན་གྲུབ་ཅེས། བྱ་བ་
མཐའ་དག་དགོངས་བཞེད་ལྟར་ལེགས་པར་གྲུབ། གོའུ་ཏ་མ་ཞེས་པ་ནི་རུས་མིང་དང་། ཡབ་ཀྱི་
མཚན་ལ་ཟས་གཙང་མ་ཞེས་བལ་པོའི་ས་མཚམས་སུ་ཆགས་པའི་སེར་སྐྱའི་གྲོང་དུ་ཤཱཀྱའི་ཡུལ་
དུ་མངའ་འབངས་ལ་རྒྱལ་སྲིད་ཆོས་བཞིན་དུ་བསྐྱངས། ལྷ་མོ་སྒྱུ་འཕྲུལ་མ་ནི་ཀོ་ལི་ཡའི་རིགས་
རྒྱུད་ཀྱི་སྲས་མོ་དང་ཟས་གཙང་མའི་བཙུན་མོའོ། །དཔྱིད་ཐ་ཆུང་ས་ག་ཟླ་བའི་ཚེས་བཅོ་ལྔའི་
ཉིན་འཛམ་བུ་གླིང་ན་ཤིང་གི་ལོ་འདབ་རྒྱས་པ་དང༌། མེ་ཏོག་སྣ་ཚོགས་བཞད་པ། ཤིང་འབྲས་ཐུར་
དུ་འཕྱང་བ། བྱེའུ་དང་དུད་འགྲོ་རྣམས་དགའ་བའི་དཔལ་ལ་རོལ་བ་དེའི་ཚེ་ན་དེའི་དུས་ཀྱི་སྲོལ་
རྒྱུན་ལྟར་བཙུན་མོ་སྒྱུ་འཕྲུལ་མ་སེར་སྐྱའི་གྲོང་ལས་ཡུལ་དེབདཱཧཱར་(Devadaha) རང་གི་ཕ་མའི་
ཁྱིམ་དུ་ཁྱེའུ་བཙའ་བར་ཕེབས། ཡུལ་གཉིས་ཀྱི་དབུས་སུ་ལུམ་བི་ནིའི་ཚལ་གྱི་ས་ལའི་ལྗོན་པའི་
བསིལ་གྲིབ་འོག་ཏུ་ཡུམ་གྱི་མཆན་ཁུང་གཡས་པའི་རྩིབ་མའི་བར་ནས་ཡུམ་ལ་གནོད་པ་མེད་པར་
ངོ་མཚར་བའི་ལྟས་བསམ་གྱིས་མི་ཁྱབ་པ་དང་བཅས་སྐུ་འཁྲུངས་སོ།།
སྐུ་འཁྲུངས་ནས་ཞག་བདུན་གྱི་རྗེས་ཡུམ་ལྷ་མོ་སྒྱུ་འཕྲུལ་མའམ་སྒྱུ་མ་ལྷ་མཛེས་སྐུ་
གཤེགས་པས་གཅེན་མོ་སྐྱེ་དགུའི་བདག་མོ་ཆེན་མོ་གོའུ་ཏ་མར་གཏད་ནས་སྐྱེད་སྲིང་གནང༌།
ན་ཚོད་ཤིན་ཏུ་ཕྲ་ཡང་གཞན་ལ་བརྩེ་བ་སོགས་ཀྱི་ཐུན་མོང་མ་ཡིན་པའི་ཡོན་ཏན་ངོ་མཚར་ཆེ་
བ་མངའ་བས། རྒྱལ་སྲས་ཀྱི་ངོས་ནས་ཤེས་དགོས་པའི་ཡོན་ཏན་མཐའ་དག་སྦྱོང་འགོ་བཙུགས་
ཏེ་ཤེས་བྱའི་གནས་མང་པོ་ཁོང་དུ་ཆུབ་པ་དང༌། གཡུལ་ངོར་མཚོན་ན་དགྲ་དམག་ཞི་བས་ཚར་
གཅོད་པའི་ནུས་པ་ལ་གཞན་དྲིང་མི་འཇོག་པའི་དཔའ་བོ་བསམ་གྱིས་ཁྱབ་པའོ། །སྐུ་ན་གཞོན་
དུས་ནས་བསམ་གཏན་ལ་ཐུགས་མཉེས་ཏེ་གཞོལ། སྐུ་ན་དར་ལ་བབས་པ་ན་བཙུན་མོ་བཞེས་
ཏེ་ཁྱིམ་གྱི་ཤུལ་འཛིན་བྱེད་པོར་ཡབ་ཀྱིས་ཐུགས་རེ་བཅངས་ནའང༌། རྒྱལ་སྲས་ཀྱིས་ཉིན་ཞིག་
ཁྱིམ་ནས་ཁྱིམ་མེད་པར་རབ་ཏུ་འབྱུང་མི་ཡོང་ངམ་སྙམ་དུ་བསམས་ནས་ཡབ་ཀྱི་སེམས་ནང་
དངངས་སྐྲག་དང་ཐུགས་ཁྲལ་ཚད་མེད་བྱུང་ངོ༌། །དེའི་ཚེ་དེའི་དུས་ཀྱི་ལུགས་སྲོལ་ལྟར། རྒྱལ་
སྲས་དགུང་ལོ་བཅུ་དྲུག་ལ་སོན་པ་ན་ཡབ་ཀྱི་གཅེན་མོའི་བུ་མོ་གྲགས་འཛིན་མ་མདུན་ཐབས་སུ་
བཞེས། གྲགས་འཛིན་མ་ནི་ཀོ་ལི་ཡའི་རིགས་ཀྱི་རྒྱལ་པོ་ལེགས་པ་རབ་སད་དང་བཙུན་མོ་པམིཏཱ་
(Pamita) གཉིས་ཀྱི་བུ་མོ་གཅིག་པུ་དེ་ཡིན་ཞིང་། རྒྱལ་སྲས་དང་ན་སོ་མཉམ། རྒྱལ་སྲས་ཀྱིས་
སྡུག་བསྔལ་མི་ཤེས་ཤིང་ཟང་ཟིང་གི་བདེ་བ་ལ་ཇི་མི་སྙམ་པར་གནས་པས། ཡབ་རྒྱལ་པོ་ཟས་
གཙང་མས་རང་གི་བུ་འཇིག་རྟེན་ལ་བློ་ཁ་ཕྱོགས་ནས་རྒྱལ་སྲིད་ལ་སྤྲོ་ཕྱིར་འདོད་ཡོན་ཕུན་སུམ་
ཚོགས་པ་བཤམས་ནས་དགའ་མགུར་ལོངས་སྤྱོད་བྱེད་དུ་བཅུག་ནའང་དོན་འབྲས་མ་སོན། ཡང་
ཕོ་བྲང་གི་ཕྱི་ནང་ཀུན་ཏུ་རྒས་པ་དང་། ན་བ། ཤི་བ། མྱ་ངན་བྱེད་པ་སོགས་ཀྱི་སྡུག་བསྔལ་བ་
མཐའ་དག་གསང་རྒྱ་བསྡམས་ནས་བུ་ལ་མཐོང་དུ་མ་བཅུག་པ་དེས་རྒྱལ་སྲས་གཞོན་ནུ་དོན་གྲུབ་
ཀྱི་སེམས་ནང་བྱང་ཆུབ་དོན་གཉེར་གྱི་འདུན་པ་ཇེ་ཆེར་སོང་།
རིམ་གྱིས་སྐུ་ན་དར་ལ་བབས་པ་དང༌། ཕོ་བྲང་གི་ཕྱིར་ཕྱོགས་བཞི་ལ་ཕེབས་པ་ན་ཕྱོགས་
བཞི་ནས་སྡུག་བསྔལ་བ་བཞི་གཟིགས་སོ། །དང་པོ་རྒས་པོ་ཞིག་ལུས་སྒུག་པོར་འཁར་རྒྱུག་ལ་
བརྟེན་ནས་འདར་སིག་སིག་ཏུ་འགྲོ་བ་དང༌། གཉིས་པ་ནད་དྲག་པོས་མནར་ཞིང་གཟུགས་པོ་
ཡོངས་རྫོགས་རྨ་ཡིས་ཁྱབ་པ། ན་ཟུག་གིས་སྐད་ངན་འདོན་བཞིན་པ་དང༌། གསུམ་པ་ལུས་པོ་
རས་ཀྱིས་བཏུམས་ནས་གཞན་གྱིས་ཕྲག་པར་འཁྱེར་བ་དང༌། གཉེན་ཉེ་རྣམས་ངུ་འབོད་བྱེད་པ་
དང་། བཞི་པ་ལུས་ལ་ངུར་སྨྲིག་གི་ན་བཟའ་བཞེས་པའི་བཙུན་པ་ཞིག་སྤྲོ་སྣང་ཆེན་པོས་ལྷོད་ཤིག་
ཤིག་ངང་རྣལ་འབྱོར་ལ་བརྩོན་བཞིན་པ་གཟིགས་པས། དེ་ནི་གཏན་གྱི་བདེ་བ་འཚོལ་རྒྱུ་དང་ཆོས་
རྣམས་ཀྱི་གནས་ལུགས་རྟོགས་པའི་སླད་དུ་ཁྱིམ་ནས་ཁྱིམ་མེད་པར་རབ་ཏུ་བྱུང་བ་ཞིག་ཡིན་པ་
མཁྱེན་པས་ཡིད་དབང་མེད་དུ་ཕྲོགས། དེས་ན་རྒྱལ་སྲས་ཀྱི་ཐུགས་ངེས་འབྱུང་གི་བློས་རབ་ཏུ་
གཡོས་ཏེ་དགོངས་པ་བཞེད་ཀྱིན་ཕོ་བྲང་དུ་ཕྱིར་བྱོན་ནོ། །ཇི་ཙམ་ཕོ་བྲང་གི་ཕྱི་རོལ་ཏུ་འབྲེལ་
གཏུགས་གནང་བ་དེ་ཙམ་གྱིས་འཇིག་རྟེན་ན་གཏན་གྱི་བདེ་བ་མེད་པའི་གནས་ལུགས་ལ་ངེས་པ་
ཇེ་གསལ་ཇེ་བརྟན་དུ་གྱུར་རོ།།
ཆུ་སྟོད་ཟླ་བའི་ཚེས་པ་བཅོ་ལྔའི་ནུབ་མོ་རྒྱལ་སྲས་ཀྱི་ཐུགས་སུ་འདི་སྙམ་དུ་དགོངས་ཏེ།
རྒྱལ་སྲས་ཀྱི་གཞོན་ནུའི་ལང་ཚོ་ནི་མཐའ་མ་རྒ་བའི་རང་བཞིན་དང༌། སྐྱེ་དགུའི་དབང་པོ་ནི་རིམ་
གྱིས་ཉམས་པར་འགྱུར། ལུས་པོ་ནད་ཀྱིས་ཟིན་ན་སྟོབས་དང་ནུས་པ་ཉམས་ཏེ། མཐར་ནམ་འཆི་
ངེས་པ་མེད་པར་མི་ཚེ་སྟོང་ཟད་དུ་རྫོགས་པར་འགྱུར་བས་ན། སྐྱེ་རྒ་ན་འཆིའི་སྡུག་བསྔལ་གྱི་
གཞན་དབང་ལས་ཐར་པའི་ཐབས་ཤིག་ཡོང་ངེས་སོ། །ཞེས་གཞོན་ནུའི་ལང་ཚོ་དང་། ནུས་པ། མི་
ཚེ་བཅས་ལ་ཡིད་རྟོན་མི་རུང་བ་གཟིགས་པས་རྒྱལ་སྲིད་བློས་བཏང་། བསླུ་བའི་ཆོས་ཅན་གསུམ་
ལ་སྙིང་པོ་མེད་པ་མཐོང་སྟེ། རང་དང་སེམས་ཅན་ཐམས་ཅད་ཀྱི་དོན་དུ་སྐྱེ་བ་མེད་པ་དང་། རྒ་བ་
མེད་པ། ན་བ་མེད་པ། འཆི་བ་མེད་པའི་གནས་ཤིག་འཚོལ་རྒྱུའི་འདུན་པ་ཤུགས་དྲག་གིས་རྒྱུད་
ཡོངས་སུ་བསླན་ནོ། །དེ་ལྟར་འཇིག་རྟེན་ལ་རྒྱབ་ཀྱིས་ཕྱོགས་ཏེ་རྒྱལ་སྲིད་བློས་བཏང་བ་དེ་གང་
གིས་བྱས་སམ་ཞེ་ན། དེ་ནི་སྙིང་རྗེ་ཆེན་པོའོ། །སྙིང་རྗེའི་དབང་གིས་བླ་ན་མེད་པའི་བྱང་ཆུབ་ཀྱི་གོ་
འཕང་དོན་དུ་གཉེར་བའི་འདུན་པ་འཁྲུངས། སྙིང་རྗེའི་དབང་གིས་རྒྱལ་སྲིད་ཀྱི་བྱ་བ་སོགས་ལས་
ངེས་པར་བྱུང་སྟེ་ཁྱིམ་ནས་ཁྱིམ་པར་དཀའ་བ་སྤྱད། སྙིང་རྗེའི་དབང་གིས་ཐ་ན་རང་གི་བཙུན་མོ་
གྲགས་འཛིན་མས་ཁྱེའུ་པང་དུ་བཟུང་སྟེ་གཉིད་ལ་ཡུར་བའི་ཚེ་ཁྱེའུ་ལ་གཟིགས་བཞིན་མཐར་ཞལ་
གྱེས་པའི་སྐབས་གང་གི་ཐུགས་དམ་རྡོ་རྗེ་ལྟ་བུར་གྱུར། དགུང་ལོ་ཉེར་དགུར་སོན་པ་ན། ལང་ཚོ་
དར་ལ་བབས་པའི་དུས་དེར་བཙུན་མོ་གྲགས་འཛིན་མར་སྲས་སྒྲ་གཅན་འཛིན་འཁྲུངས་པས་ཉིན་
དེར་ཞལ་གྱེས་མཛད་དཀའ་མོད་ཀྱི། འཆི་བ་མེད་པའི་གནས་ཐར་པའི་གོ་འཕང་འཚོལ་ཕྱིར་བཙུན་
མོ་དང༌། སྲས། ཡབ། མ་འོངས་པའི་རྒྱལ་སྲིད་སོགས་ལོངས་སྤྱོད་མཆིས་སུ་ཅོག་བློས་བཏང་ནས་
ཕོ་བྲང་ནས་ཐོན་ཏེ། རྣལ་འབྱོར་པ་དབུལ་ཕོངས་ཤིག་གི་ཆ་བྱད་དུ་གཏན་གྱི་གནས་ཐར་པའི་གོ་
འཕང་བསྒྲུབ་ཕྱིར་གཅིག་པུར་ནགས་སུ་དབེན་པ་བསྟེན། དེ་ནས་འཇིག་རྟེན་ཁམས་ཀྱི་སེམས་
ཅན་གྱི་སྡུག་བསྔལ་འཇོམས་པའི་གཉེན་པོ་ཡང་དག་པའི་ལྟ་བ་འཚོལ་ཕྱིར་དེའི་ཚེ་དེའི་དུས་ཀྱི་
སྙན་གྲགས་ཆེ་བའི་མཚན་ལ་ཨལཱརཀཱལཱམ་(Alara Kalama) ཞེས་དང་ཨུདྡཀ རམཔུཏྟ་(Ud-
daka Ramaputa) ཞེས་པའི་གྲངས་ཅན་པའི་བྲམ་ཟེའི་སློབ་དཔོན་གཉིས་ཀྱི་ཞབས་ལ་གཏུགས་
ནས་སྒོམ་སྒྲུབ་ཉམས་ལེན་མཛད་པས་དེའི་ཚེ་དེའི་ལུགས་ཀྱི་མཐར་ཐུག་གི་བསྒྲུབ་བྱ་སྲིད་རྩེའི་
སྙོམས་འཇུག་ཐོབ་ནའང་། དེ་གཏན་གྱི་གནས་སུ་ཡིད་མ་ཚིམས། སློབ་དཔོན་དེ་གཉིས་ལ་དེ་ལས་
ལྷག་པའི་(ཐར་པའི་) ལམ་བསྟན་དུ་མེད་པས། ཁ་གྱེས་ཏེ་ཡང་དག་པའི་ལྟ་བ་འཚོལ་ཕྱིར་གནས་
ངེས་མེད་དུ་འགྲིམས་ཏེ། མཐར་རྡོ་རྗེ་གདན་གྱི་ཆུ་བོ་ནེེ་རཉྫ་ནའི་འགྲམ་དུ་ཆགས་པའི་ལྡེང་རྒྱས་
གྲོང་དུ་འབྱོར། གྲོང་དེའི་ཞི་བདེ་ལྷིང་འཇགས་ཀྱི་ཁོར་ཡུག་དང༌། ནགས་ཚལ་སྟུག་པོ། ཆུ་གཙང་
བའི་གནས་བབ་གཟིགས་པ་ཙམ་གྱིས་རྒྱས་སྲས་གཞོན་ནུ་དོན་གྲུབ་ཀྱི་ཐུགས་ཕྲོགས་ཏེ། རྫོགས་
པའི་བྱང་ཆུབ་ཀྱི་གོ་འཕང་འཐོབ་ཕྱིར་མུ་མཐུད་སྒོམ་སྒྲུབ་ཉམས་ལེན་བྱེད་པ་ལ་གནས་འདི་བདག་
ལ་ཤིན་ཏུ་འཚམ་པར་གཟིགས་ནས་དེར་བཞུགས་རྒྱུ་ཐུགས་ཐག་བཅད། རྣལ་འབྱོར་པ་ལྔས་གང་
གི་བརྩོན་འགྲུས་ལ་ངོ་མཚར་བསྐྱེད་དེ་བསྙེན་བཀུར་ཞུས་ནས་བསྡད། དེ་དག་ནི་སློབ་མའི་གཙོ་བོ་
ཀུན་ཤེས་ཀཽཎྜིནྱ་དང་། རྟ་ཐུལ། རླངས་པ། མིང་ཆེན། བཟང་ལྡན་བཅས་ཡིན།
འཛམ་བུ་གླིང་ན་དཀའ་ཐུབ་སྤྱོད་པ་མང་པོས་ལུས་དཀའ་ཐུབ་ལ་གནས་ཏེ་སེམས་སྦྱོང་བ་
དང་སྡུག་བསྔལ་ལས་གྲོལ་བར་བྱེད་ནུས་སོ་ཞེས་དེང་གི་དུས་སུའང་ཡིད་ཆེས་བྱེད་བཞིན་གདའ།
དེ་ལ་རྣལ་འབྱོར་པ་གོའུ་ཏ་མས་ཚོད་ལེན་རྒྱུ་ཐག་བཅད་དེ། ཡུལ་ལྡེང་རྒྱས་སུ་ལུས་དཀའ་ཐུབ་
པ་གནས། ཁྱད་པར་དུ་ཤིང་ལོས་སྟན་བྱས། ཟས་ངན་ངོན་ཙམ་ཟོས། གོས་ཧྲུལ་པོ་གྱོན། མི་རོའི་
ཁྲོད་དང་འཚེར་མའི་སྟེང་དུ་ཉལ་ནས་ཐར་པ་འཐོབ་པ་ལ་བརྩོན་ནོ། །ཇི་སྐད་དུ་གང་གི་ཞལ་ནས།
བདག་གིས་དཀའ་ཐུབ་དྲག་པོ་སྤྱད། གཞན་ལས་ལྷག་པར་འབུངས་བས་ན། བདག་གི་ལུས་དང་
ཉིང་ལག་རྣམས། སྐམ་སྙིད་འདམ་རྩྭ་བཞིན་དུ་གྱུར། ཞེས་གསུངས་ཏེ། ཕྱིས་སུ་བླ་ན་མེད་པའི་བྱང་
ཆུབ་ཀྱི་གོ་འཕང་མངོན་དུ་མཛད་རྗེས་གདུལ་བྱའི་དབུགས་དབྱུང་བར་བྱ་བའི་ཕྱིར་གང་གི་སྔ་དུས་
ཀྱི་དཀའ་སྤྱད་སྐོར་ལ་འགྲེལ་བཤད་རྒྱས་པར་མཛད་དོ། །ལོ་དྲུག་དཀའ་བ་སྤྱད་དེ་མྱ་ངན་ལས་
འདའ་བའི་དུས་སུ་ཉེ་བར་སླེབས་ནའང་གང་གི་ཐུགས་འདུན་ད་དུང་མ་སྒྲུབ་པ་གཟིགས། ལུས་
ཀྱི་དཀའ་ཐུབ་སྤྱོད་པ་མཐའ་གཅིག་ཏུ་དོན་མེད་པ་དང་དེ་བྱང་ཆུབ་ཀྱི་རྒྱུར་མི་རུང་བ་མྱོང་བས་
བསྒྲུབས་སོ། །འོན་ཏེ་ཐུགས་དཀྱེལ་མ་ཉམས་པར་ཐུགས་འདུན་བསྒྲུབ་ཕྱིར་ལམ་གསར་པ་ཞིག་
འཚོལ་དུ་ཐུགས་བསྐྱེད་དེ་ཞུགས། དེ་ནས་སྐུ་ན་ཆུང་དུས་ཀུ་ཤུའི་སྡོང་པོ་ཞིག་གི་འགྲམ་དུ་སྒོམ་
ལ་ཞུགས་པའི་བདེ་བ་ཐུགས་ལ་འཁོར་བས། དེ་ནི་བྱང་ཆུབ་ཀྱི་ས་ལ་བགྲོད་པའི་ལམ་མོ་ཞེས་
གདེང་དང་བཅས་དགོངས། འོན་ཀྱང་དཀའ་ཐུབ་སྤྱད་དེ་ལུས་རིད་པར་བྱེད་པས། འདོད་པའི་དོན་
སྒྲུབ་རྒྱུ་ལྟ་ཞོག་གོ་སྐབས་བཅོམ་པར་འགྱུར་བ་མཁྱེན། དེས་ན་གོའུ་ཏ་མས་ལུས་ཀྱི་དཀའ་ཐུབ་
སྤྱོད་པ་དང་མཐའ་གཅིག་དུ་སྨྱུང་མར་གནས་པ་སྤངས་ནས་རྒྱུན་ཟས་མཆོད་པས། སྐུ་རིད་པར་
གྱུར་པ་དང་ཟུངས་ཟད་པ་སླར་སོས། དེའི་ཚེ་དགེ་སྦྱོང་གོའུ་ཏ་མས་བརྩོན་འགྲུས་བཏང་བར་སྙམ་
ནས་འཁོར་ལྔ་པོ་བློ་ཕམ་དང་བཅས་རང་རང་གི་གནས་སུ་སོང་ངོ་།།
དེ་ལྟ་ནའང་རང་གི་ཆོད་སེམས་དང༌། སྐྱོན་མེད་པ། སྟོབས་ཤུགས་བཅས་ལ་ཡིད་ཆེས་
བརྟན་པོས། དགེ་རྒན་གཞན་གྱི་ལམ་སྟོན་དང་རོགས་སུའང་མེད་པར་བྱང་ཆུབ་སེམས་དཔའ་གོའུ་
ཏ་མས་གཅིག་པུར་རྣལ་འབྱོར་ལ་བརྩོན་རྒྱུ་ཐུགས་ཐག་བཅད། རྡོ་རྗེ་གདན་གྱི་ཉེ་འདབས་སུ་ཡོད་
པའི་ཆུ་བོ་ནཻརཉྫན་འགྲམ་དུ་ཤིང་སྡོང་ཞིག་གི་འོག་ཏུ་ཞབས་སྐྱིལ་ཀྲུང་གིས་བཞུགས་ཏེ།
སྟན་འདིར་བདག་གི་ལུས་ནི་སྐམས་ཀྱང་རུང༌།༎
པགས་པ་རུས་པ་ཤ་རྣམས་ཞིག་ཀྱང་རུང་།།
བསྐལ་མང་རྙེད་དཀའ་བྱང་ཆུབ་མ་ཐོབ་བར།།
སྟན་འདི་ལས་ནི་ལུས་བསྐྱོད་མི་བྱའོ ༎
ཞེས་གསུངས་ཏེ། བག་ཕེབས་ཀྱི་གནས་དེར་ཐུགས་བཞེད་ཡངས་པོས་མཐའ་མའི་བརྩོན་འགྲུས་
བརྩམས། ཕྱིས་སུ་སྡོང་པོ་དེ་ལ་བྱང་ཆུབ་ཤིང་ཞེས་གྲགས་སོ།།
སངས་རྒྱས་ཀྱི་སྡེ་ཚན་ཏེ། ལེའུ་བཅུ་བཞི་པའོ།། །།

ལེའུ་བཅོ་ལྔ་པ།

བདེ་བའི་སྡེ་ཚན།
ཞེ་སྡང་མེད་པས་བདེ་བར་འཚོ།
༡༥ (༡) བཅོམ་ལྡན་འདས་ཀྱི་སྐུ་མཆེད་དབར་དབྱེན་བཟླུམས་མཛད་པའི་སྒྲུང་།
སངས་རྒྱས་བཅོམ་ལྡན་འདས་ཀྱིས་ཚིགས་སུ་བཅད་པ་འདི་དག་ཤཱཀྱའི་གྲོང་དུ་རཱོཧིནི་(Rohini)
ཆུ་བོ་བེད་སྤྱོད་བྱེད་ཕྱོགས་ཐད་རྩོད་གླེང་བྱེད་བཞིན་པའི་གང་གི་སྐུ་མཆེད་རྣམས་ལ་གསུངས་སོ།།
དགྲ་ལ་དགྲ་རུ་མི་བྱེད་པ། །ཨེ་མ་བདག་ཅག་བདེ་བར་འཚོ།།
དགྲ་བོའི་མི་ཡི་ནང་དུ་ཡང༌། །བདག་ཅག་དགྲ་དང་བྲལ་བར་གནས།།
གནོད་ལ་གནོད་པར་མི་བྱེད་པ། །ཨེ་མ་བདག་ཅག་བདེ་བར་འཚོ།།
གནོད་བྱེད་མི་ཡི་ནང་དུ་ཡང༌། །བདག་ཅག་གནོད་པ་མེད་པར་གནས།།
རྔམས་ལ་རྔམས་པར་མི་བྱེད་པ། །ཨེ་མ་བདག་ཅག་བདེ་བར་འཚོ།།
རྔམས་པའི་མི་ཡི་ནང་དུ་ཡང༌། །བདག་ཅག་གཏོགས་འདོད་བྲལ་བར་གནས།།
གླེང་གཞི། ཇི་སྐད་དུ། ཤཱཀྱའི་རིགས་དང་རྒྱལ་པོའི་རིགས་གཉིས་ཀྱིས་ཆུ་བོ་རཱོཧིནི་(Rohini)
གྲོང་ཁྱེར་སེར་སྐྱ་དང་གྲོང་ཁྱེར་ཀོ་ལི་ཡཱའི་(Koliya) དབར་གྱི་ཆུ་མཛོད་ཅིག་ནང་ཟུར་བཀག་
བྱས་ཏེ། རྒྱུག་ཆུའི་ཕྱོགས་གཉིས་ཀར་ལོ་ཏོག་བཏབ། དེ་རྗེས་ཟླ་བ་ལྔ་པའི་ནང་ལོ་ཏོག་སྐམ་འགོ་
ཚུགས་ཏེ། གྲོང་ཁྱེར་གཉིས་ཀའི་ཡུལ་མིས་གླས་པའི་ལས་མི་རྣམས་གནས་ཤིག་ཏུ་འདུ་འཛོམས་
བྱས། ཀོ་ལི་ཡཱ་གྲོང་ཁྱེར་ནང་གི་ཡུལ་མི་ན་རེ། ཅི་སྟེ་ཆུ་འདི་རྒྱུག་ཆུའི་ཕྱོགས་གཉིས་ཀར་ཁ་
ཕྱོགས་བསྒྱུར་ན་ཡུལ་གཉིས་ཀར་ཆུ་འདང་ངེས་མི་འབྱུང་ཞིང༌། སྟོན་ཐོག་དུས་ལ་སྨིན་མི་ཐུབ་
པས། ཆུ་འདི་ངེད་ཅག་གི་ཞིང་དུ་འདྲེན་ནོ་ཞེས་སྨྲས། དེ་ལ་ཤཱཀྱ་རྣམས་ན་རེ། ཁྱེད་ཅག་གིས་ཆུ་
བོ་དེ་ལྟར་དྲངས་ན་ངེད་ཅག་གི་ལོ་ཏོག་སྐམ་ནས་འབྲས་བུ་མི་འབྱུང་བས། ཆུ་བོ་ངེད་ཅག་གི་ཞིང་
དུ་འདྲེན་ནོ་ཞེས་མ་སྤྲད། རིམ་གྱིས་ཁ་རྩོད་ཚབས་ཆེ་རུ་སོང་ནས་གཅིག་གིས་གཅིག་ལ་འབུད་
རྒྱག་གཏོང་རེས་བྱས་མཐར་ཕན་ཚུན་རྡུང་རྡེག་གཏོང་འགོ་ཚུགས་པ་དང་། གཅིག་ལ་གཅིག་གིས་
རིགས་རྒྱུད་ཐད་དམའ་འབེབས་དང་སྐུར་འདེབས་ཚད་མེད་བྱས་ཏེ་རྒྱལ་པོའི་རིགས་རྒྱུད་ཀྱི་ཁྱིམ་
ཚང་གཉིས་དབར་འཁྲུག་རྩོད་ཆེན་པོ་ཤོར།
ཀོ་ལི་ཡཱའི་རྒྱུད་པས་བཀོལ་སྤྱོད་བྱེད་པའི་ལས་མི་ཚོ་ན་རེ། ཁྱེད་ཅག་སེར་སྐྱའི་གྲོང་དུ་
སྡོད་མཁན་ཚོས་བུ་ཕྲུག་ཁྲིད་དེ་རང་གི་གནས་སུ་སོང་ཞིག །རང་གི་གཅེན་མོར་འཆལ་སྤྱོད་བྱེད་
མཁན་ཁྱི་སྤྱང་འདྲ་བ་ཁྱོད་ཚོའི་གླང་ཆེན་དང༌། རྟ། ཕུབ། མཚོན་ཆ་བཅས་ཀྱི་འོག་ཏུ་ངེད་ཅག་
སྡུག་བསྔལ་མྱོང་བར་མི་འདོད་ཅེས་གཤེས། ཡང་ཤཱཀྱའི་རིགས་རྒྱུད་ཀྱིས་བཀོལ་སྤྱོད་བྱེད་པའི་
ལས་མི་ཚོས། མཛེ་ནད་ཅན་ཁྱོད་ཚོས་སོ་སོའི་བུ་ཕྲུག་ཁྲིད་དེ་གང་ནས་འོངས་བ་དེར་སོང་ཞིག །
ཁྱིམ་ནས་བུད་དེ་ནགས་སུ་དུད་འགྲོ་དང་འདྲ་བར་སྡོད་མཁན་སྤྲང་པོ་ཁྱོད་ཚོའི་གླང་ཆེན་དང༌། རྟ།
ཕུབ། མཚོན་ཆ་བཅས་ཀྱི་འོག་ཏུ་ངེད་ཅག་སྡུག་བསྔལ་མྱོང་བར་མི་འདོད་ཅེས་ལན་བཏབ། དེ་
ནས་ཕྱོགས་གཉིས་ཀའི་ལས་མིས་དོ་དམ་བྱེད་པོ་བློན་ཆེན་གྱི་དྲུང་དུ་བཅར་ནས་གནས་ཚུལ་སྙན་
གསང་ཞུས་པ་དང༌། བློན་ཆེན་གྱིས་རྒྱལ་པོའི་ནང་མིར་ཞུས། དེ་མ་ཐག་ཤཱཀྱ་རྣམས་ཀྱིས་ལག་
ཏུ་གོ་མཚོན་ཐོགས་ཏེ། རང་གི་གཅེན་མོར་འཆལ་སྤྱོད་བྱེད་མཁན་ཚོར་ངེད་ཅག་གི་དཔའ་ཉམས་
དང་སྟོབས་ཤུགས་སྟོན་པར་བྱའོ་ཞེས་ཀི་སྒྲ་དང་བཅས་མདུན་དུ་ཤོར། དེ་བཞིན་ཀོ་ལོ་ཡཱའི་རྒྱུད་
པ་ཚོས་ཀྱང་ལག་ཏུ་གོ་མཚོན་ཐོགས་ཏེ། ནགས་སུ་དུད་འགྲོ་ལྟར་འཚོ་གནས་བྱེད་པོ་ཚོར་ངེད་
ཅག་གི་དཔའ་ཉམས་དང་སྟོབས་ཤུགས་སྟོན་པར་བྱའོ་ཞེས་ཀི་སྒྲ་དང་བཅས་མདུན་དུ་ཤོར།
དེའི་ཚེ་བཅོམ་ལྡན་འདས་ཀྱིས་འཇིག་རྟེན་ན་བརྟགས་པ་ན། གང་གི་སྐུ་མཆེད་རྣམས་
གཟིགས་པས། གལ་སྲིད་ཁོང་ཚོའི་དྲུང་དུ་མ་སོང་ན། ཕན་ཚུན་གཅིག་གིས་གཅིག་གསོད་པར་
འགྱུར་བས། དེར་འགྲོ་རྒྱུ་བདག་གི་འགན་ནོ་ཞེས་ཐུགས་ལ་དགོངས་པ་ལྟར། རླུང་ལ་བཅིབས་
ནས་སྐུ་མཆེད་རྣམས་འཛོམས་པའི་གནས་དེར་ཕེབས་རྗེས་རོ་ཧི་ནི་གཙང་པོའི་སྟེང་གི་མཁའ་
དབྱིངས་སུ་ཞབས་སྐྱིལ་མོ་ཀྲུང་དུ་བཞུགས་སོ། སྐུ་མཆེད་རྣམས་ཀྱིས་བཅོམ་ལྡན་འདས་མཇལ་
མ་ཐག་མཚོན་ཆ་རྣམས་རང་སར་བསྐྱུར་ནས་གུས་འདུད་ཞུས། བཅོམ་ལྡན་འདས་ཀྱིས། ཀྱེ་རྒྱལ་
པོ་ཅིའི་ཕྱིར་འཁྲུག་རྩོད་འདི་ལྟར་བྱེད་དམ་ཞེས་བཀའ་འདྲི་གནང་བར། ངེད་ཅག་གིས་མི་ཤེས་
ཞེས་ལན་ཕུལ། དེས་ན་སུས་ཤེས་སམ་ཞེས་པར། དམག་སྤྱི་མཆོག་གིས་ཤེས་སོ་ཞེས་ཞུས།
དམག་སྤྱིས་རྒྱལ་ཚབ་ཀྱིས་ཤེས་སོ་ཞེས་ལན་ཕུལ། དེས་ན་བཅོམ་ལྡན་འདས་ཀྱིས་རིམ་པ་བཞིན་
དུ་བཀའ་འདྲི་བསྩལ་རྗེས་མཐར་ལས་མིར་དྲིས། ལས་མིས་ཆུའི་དོན་དུ་འཁྲུག་རྩོད་བགྱིས་སོ་ཞེས་
ལན་ཕུལ།
དེ་ནས་བཅོམ་ལྡན་འདས་ཀྱིས་རྒྱལ་པོར། ཆུའི་རིན་ཐང་ཇི་ཙམ་མམ་ཞེས་གསུངས་པས།
རིན་ཐང་ཆུང་ངུ་ལས་མ་མཆིས་སོ་ཞེས་ཞུས། འོ་ན་ཤཱཀྱ་རྣམས་ཀྱི་རིན་ཐང་ཇི་ཙམ་མམ་ཞེས་པར།
རིན་ཐང་དང་བྲལ་བའོ་ཞེས་ལན་ཕུལ། དེས་ན་རིན་ཐང་ཆུང་ངུའི་སླད་ཆེ་བ་འཇོམས་པར་མི་རིགས་
སོ་ཞེས་གསུངས་པས། ཐམས་ཅད་ཅང་སྨྲ་མི་ནུས་པར་ལུས། དེ་ལ་བཅོམ་ལྡན་འདས་ཀྱིས་འདི་
སྐད་ཅེས་བཀའ་བསྩལ་ཏོ། །ཀྱེ་རྒྱལ་པོ་ཁྱེད་ཀྱིས་རུང་བ་མིན་པའི་ལས་འདི་ལྟར་ཅིའི་ཕྱིར་བགྱིས་
སམ། ཅི་སྟེ་ང་འདིར་མ་འོངས་ན། ཁྱོད་ཀྱིས་ཁྲག་གི་རྒྱུག་ཆུ་དབབ་པར་ངེས། ཁྱོད་ཞེ་སྡང་རིགས་
ལྔས་བརླམས་ནས་འཁོན་འཛིན་གྱིས་སེམས་རྨོངས་ཏེ། ཤིན་ཏུ་མི་རུང་བའི་ལས་བགྱིས། ང་ལ་ནི་
ཞེ་སྡང་མེད་ཅིང༌། སྡུག་བསྔལ་བའི་ནད་ཀྱིས་མ་ཟིན་པར། གང་ལ་ཆགས་པ་མེད་པར་རང་དབང་
ངང་འཚོ།འོན་ཏེ་ཁྱོད་ནི་མི་དགེ་བའི་སེམས་ཚོར་དྲག་པོས་གཟིར་རོ། །ཞེས་གསུངས།།
བསྟན་དོན། དགྲའམ་འཁོན་འཛིན་ཅན་གྱི་ཁྲོད་དུ་རང་ཉིད་འཁོན་སེམས་མེད་པར་གནས་
ན༑ གཞན་གྱིས་འཁོན་དུ་འཛིན་ཚེ་འཁོན་ལན་གླན་སེམས་མེད་པར་གནས་ན། འཁོན་འཛིན་ཅན་
གྱི་ཁྲོད་དུ་བློ་བདེ་བག་ཕེབས་ངང་འཚོ་བར་འགྱུར་རོ ༎
བསྟན་དོན། ཉོན་མོངས་པའི་དྲི་མས་སྦགས་ཏེ་སྡུག་བསྔལ་བའི་ནད་ཀྱིས་མནར་བའི་ཁྲོད་
དེ་ལྟའི་ནད་མེད་པ་རྣམས་བདེ་བར་འཚོ་ཞིང་གཏན་དུ་བག་མི་ཚ་བར་གནས་སོ།།
བསྟན་དོན། སྐྱེས་པ་དང་བུད་མེད་བག་ཚ་བ་རྣམས་ཀྱི་ཁྲོད་ནས་འཇིག་རྟེན་གྱི་བྱ་དངོས་
རྒྱུན་ཁྲིགས་སུ་དོན་དུ་གཉེར་བ་ལས་དེ་ལྟར་མི་གཉེར་མཁན་རྣམས་བདེ་ཞིང་སྐྱིད་པར་གནས་
སོ༑ ༑འཇིག་རྟེན་པའི་བདེ་བ་ཉི་ཚེ་བ་དོན་དུ་གཉེར་མཁན་ལས་དེ་ལྟར་མི་གཉེར་མཁན་རྣམས་བདེ་
བར་གནས་སོ༎
འགྲེལ་པ། ཚིགས་སུ་བཅད་པ་འདི་དག་ནི་བཅོམ་ལྡན་འདས་ཀྱིས་གང་གི་སྐུ་མཆེད་དང་
རིགས་རྒྱུད་གཞན་དབར་མི་གསོད་ཁྲག་སྦྱོར་གྱི་དམག་འཁྲུག་འབྱུང་ལ་ཉེ་བ་བཟློགས་པའི་ཚེ་
གསུངས་སོ། །བཅོམ་ལྡན་འདས་ནི་ཡབ་ཤཱཀྱའི་རྒྱལ་པོ་ཟས་གཙང་མའི་སྲས་གཞོན་ནུ་དོན་གྲུབ་
ཅེས་བྱ་བར་འཁྲུངས་པ་དང༌། གང་གི་སྐུ་མཆེད་རྣམས་ནང་པའི་དགེ་འདུན་དང་འབྲེལ་ཐག་ཉེ་པོ་
ཡོད། ཡུམ་ནི་བཙུན་མོ་སྒྱུ་འཕྲུལ་མ་ཆེན་མོ་ཡིན་ཅིང་། སྐུ་བལྟམས་ནས་ཉིན་ཤས་ལས་མ་སོང་
བར་མྱ་ངན་ལས་འདས།རྒྱལ་སྲས་གཞོན་ནུ་དོན་གྲུབ་ཀྱི་བཙུན་མོའི་མིང་ལ་གྲགས་འཛིན་མ་དང༌།
སྒྲ་གཅན་འཛིན་གྱི་ཨ་མ། བིམྦཱ་ལྷ་མོ། (Bimba)བྷདྡཀནྟཱནཱ་(Bhaddakaccana)ཞེས་འབོད་ཅིང༌།
ཀོ་ལི་ཡཱའི་རིགས་རྒྱུད་ཀྱི་རྒྱལ་སྲིད་སྐྱོང་མཁན་རྒྱལ་པོ་ལེགས་པ་རབ་སད་ཀྱི་བུ་མོའོ། །གཅེན་
མོའི་མིང་ལ་པམིཏཱ་(Pamita) ཞེས་བྱའོ། །བཙུན་མོ་གྲགས་འཛིན་མ་ནི་སྲས་གཞོན་ནུ་དོན་གྲུབ་
ཀྱི་ལོ་ཟླ་ཡིན་ཞིང༌། ལོ་ན་བཅུ་དྲུག་ལ་རྒྱས་སྲས་དང་གཉེན་སྒྲིག་བགྱིས། རྒྱལ་སྲས་ཀྱིས་རང་
གི་དམག་ཤུགས་ལ་བརྟེན་ནས་གྲགས་འཛིན་མ་ཆུང་མར་བླངས་རྗེས་ཁོ་མོར་བདེ་ཞིང་སྐྱིད་ལ་
ལོངས་སྤྱོད་ཕུན་སུམ་ཚོགས་པའི་མི་ཚེ་སྐྱེལ་རྒྱུ་བྱུང༌། ལོ་ན་ཉེར་དགུར་སོན་པའི་ཚེ་བུ་གཅིག་པུ་
སྒྲ་གཅན་འཛིན་བཙས་པའི་ཉིན་དེར་རང་གིས་ཤིན་ཏུ་བརྩེ་བའི་ཁྱོ་བོ་ཤེས་རབ་རྣོ་བ་དེས་འཁོར་
་སྡུག་བསྔལ་ལས་འགྲོལ་ཕྱིར་འཇིག་རྟེན་བློས་གཏོང་རྒྱུར་ཐག་བཅད་དེ། དམ་ཚིག་གཙང་ལ་
ཡིད་དུ་འོང་བའི་ཆུང་མར་ཕྱི་ཕྱག་ཀྱང་མ་མཛད་པར་མཚན་མོ་ཕོ་བྲང་ནས་ཐོན་པ་དང༌། བཙུན་མོ་
གྲགས་འཛིན་མ་གཅིག་པུར་ལུས་ཏེ་ཁྱེའུར་ལྟ་རྟོག་བྱེད་དགོས་བྱུང་ངོ༌། ཕྱི་ཉིན་ཞོགས་པ་རྒྱུན་ལྡན་
ལྟར་སྙིང་དུ་སྡུག་པའི་ཁྱོ་བོར་ཞོགས་པའི་འཚམས་འདྲི་ཞུ་ཕྱིར་མལ་ལས་ལངས་པ་ན། གློ་བུར་དུ་
ཡིད་གཅུགས་ཁྱོ་བོ་མེད་པ་མཐོང་བས་ཧ་ལས་པ་དང་། དེ་ནས་ཁྱོ་བོས་རང་ཉིད་དང་བུ་ཆུང་བཞག་
སྟེ་སོང་བ་ཤེས་འཕྲལ་ལུས་སེམས་གདུང་བས་གཟིར། བརྗིད་ཆགས་ཕོ་བྲང་དེ་ཉིད་བཙོན་ར་ལྟ་
བུ་དང་འཇིག་རྟེན་ཡོངས་སུ་མུན་པ་འཐིབས་པ་ལྟར་སྣང་སྟེ། ད་གཟོད་བློ་གཏད་ས་བུ་གཅིག་པུ་
ལས་མ་འདས། །དེ་རྗེས་རྒྱལ་སྲས་མང་པོས་འདུན་ཐབས་སུ་བསླངས་ཀྱང་ཁོ་མོས་སློང་ཆང་ཚང་
མ་ཁས་མ་བླངས་པར། རང་གིས་སྙིང་ནས་བརྩེ་བའི་ཁྱོ་བོར་འགྱུར་མེད་ཀྱི་བརྩེ་སེམས་དུས་གཏན་
དུ་བཅངས། རིང་མིན་ཁྱོ་བོ་དབེན་པའི་གནས་སུ་བསམ་གཏན་ལ་གནས་པ་ཤེས་པ་དང་། ཁོ་མོས་
ཀྱང་རྩ་ཆེའི་རྒྱན་ཆ་རྣམས་དོར་ནས་རས་ཀྱི་གྱོན་པ་སེར་པོ་ཞིག་གྱོན། ལོ་ངོ་དྲུག་རིང་རྣལ་འབྱོར་
པ་གོའུ་ཏ་མས་བྱང་ཆུབ་ཀྱི་གོ་འཕང་འཐོབ་ཕྱིར་དཀའ་བ་སྤྱད་པ་དང༌། བཙུན་མོ་གྲགས་འཛིན་
མས་ཉེ་བར་བཅར་ཏེ་གོའུ་ཏ་མའི་མཛད་སྤྱོད་ལ་བལྟས་ནས་ཁོ་མོས་ཀྱང་དེ་དེ་བཞིན་དུ་བགྱིས་
སོ༑ ༑བྱང་ཆུབ་ཀྱི་གོ་འཕང་ཐོབ་རྗེས་བཅོམ་ལྡན་འདས་སེར་སྐྱའི་གྲོང་དུ་ཕེབས་པས་རྒྱལ་པོས་ཕོ་
བྲང་ནང་བསྙེན་བཀུར་ལེགས་པར་ཞུས་པ་དང༌། བཙུན་མོ་གྲགས་འཛིན་མའང་མཆོད་པ་འབུལ་དུ་
བཅར། ཁོ་མོའི་སེམས་ནང༌། ཅི་སྟེ་བདག་གི་རྒྱུད་ལ་དགེ་བའི་རྩ་བ་མཆིས་ཚེ། བཅོམ་ལྡན་འདས་
བདག་གི་གནས་སུ་འབྱོན་པར་འགྱུར་བས། ད་གཟོད་གུས་ཕྱག་འཚལ་ལོ་སྙམ།
ཞལ་ལག་གྲུབ་པའི་རྗེས་བཅོམ་ལྡན་འདས་ཀྱིས་བཞེས་ཆས་རྒྱལ་པོར་གནང་སྟེ་འཁོར་
དུ་སྲས་ཀྱི་ཐུ་བོ་གཉིས་དང་བཅས་གྲགས་འཛིན་མའི་ཁྱིམ་དུ་བྱོན་ནས་གྲ་སྒྲིག་ཟིན་པའི་སྟན་དུ་
བཞུགས་པ་དང་། བཅོམ་ལྡན་འདས་ཀྱི་ཞལ་ནས། རྒྱལ་པོའི་སྲས་མོའི་ཐུགས་འདོད་ལྟར་བདག་
ལ་གུས་ཕྱག་འཚལ་དུ་ཆུགས་ཤིག་ཅེས་གསུངས། གྲགས་འཛིན་མས་བཅོམ་ལྡན་འདས་ཕེབས་
པ་ཐོས་འཕྲལ་ཕོ་བྲང་ནང་གི་བུད་མེད་ཚང་མར་གོས་སེར་པོ་གྱོན་ཏུ་བཅུག་ནས་རྟབ་རྟབ་པོར་
བཅོམ་ལྡན་འདས་ཀྱི་དྲུང་དུ་བཅར་ཏེ་ཞབས་སྤྱི་བོར་བླངས་ནས་བརྩེ་བ་དང་གུས་པ་མཚོན་པར་
བྱས་རྗེས་ཟུར་ཞིག་ཏུ་ཙོག་པུར་བསྡད། རྒྱལ་པོས་ཁོ་མོའི་སྤྱོད་ཚུལ་བསྔགས་བརྗོད་མཛད་
དེ་བཅོམ་ལྡན་འདས་ལ་འདི་སྐད་ཅེས་གསོལ། བཅོམ་ལྡན་འདས། ཁྱེད་ཀྱིས་ན་བཟའ་སེར་པོ་
མཆོད་པ་བདག་གིས་བུ་མོས་ཐོས་འཕྲལ་བུ་མོས་ཀྱང་གོས་སེར་པོ་གྱོན་པ་དང༌། ཁྱེད་ཀྱིས་ཉིན་
གཅིག་ཞལ་ལག་ཐེངས་གཅིག་ལས་མ་མཆོད་པ་བུ་མོས་ཐོས་འཕྲལ་བུ་མོས་ཀྱང་དེ་ལྟར་བགྱིས་
སོ༑ ༑ཁྱེད་ཀྱིས་གཟིམ་ཁྲི་མཐོ་པོ་སྤངས་པ་བུ་མོས་ཐོས་འཕྲལ་བུ་མོས་ཀྱང་དེ་དེ་བཞིན་དུ་བགྱིས་
སོ༑ ༑ཁྱེད་ཀྱིས་རྒྱན་ཆ་དང་དྲི་བཟང་སྤངས་པ་བུ་མོས་ཐོས་འཕྲལ་བུ་མོས་ཀྱང་སྤངས་སོ། །བུ་
མོར་སྤུན་མཆེད་ཀྱིས་ལྟ་རྟོག་བྱས་ཆོག་ཅེས་བརྗོད་ཀྱང་བུ་མོས་སུ་གཅིག་ལའང་མ་བལྟས་སོ། །
བདག་གི་བུ་མོའི་སྤྱོད་ཚུལ་ངོ་མཚར་ཆེ་བ་ལ་ཨང་ཞེས་ཞུས།
ཀྱེ་རྒྱལ་པོ། སྐྱེ་བ་འདི་ཙམ་ལ་མིན་པར་སྔོན་གྱི་སྐྱེ་བར་ཡང་ཁོ་མོ་དད་སེམས་ཆེ་ཞིང་
དམ་ཚིག་གཙང་བས་བདག་ལ་གཅེས་སྐྱོང་ལེགས་པར་བྱས་སོ་ཞེས་བཀའ་བསྩལ་པ་དང༌། ཅནྡ་
ཀིནྣར་སྐྱེས་རབས་(Candakinnara Jataka)ལས་སྔོན་གྱི་སྐྱེ་བར་ཁོ་མོ་དང་འབྲེལ་འདྲིས་བྱུང་
སྐོར་གསུངས་ཏེ། ཁོ་མོར་སེམས་གསོ་མཛད་རྗེས་ཕོ་བྲང་ལས་བྱོན་ནོ། །རྒྱལ་པོ་ཟས་གཙང་
མ་མྱ་ངན་ལས་འདས་པའི་ཕྱིས་སུ་སྐྱེ་དགུའི་བདག་མོ་གོའུ་ཏ་མ་རབ་ཏུ་བྱུང་བ་དང༌། བཙུན་མོ་
གྲགས་འཛིན་མའང་དགེ་འདུན་མའི་ཚོགས་སུ་ཞུགས་ནས་དགྲ་བཅོམ་པའི་གོ་འཕང་ཐོབ་བོ།།
བཅོམ་ལྡན་འདས་ཀྱི་བུད་མེད་རྗེས་འཇུག་ཁྲོད་ནས་སྐྱེ་དགུའི་བདག་མོ་ནི་ཆེས་སྔ་མའོ། །
དགུང་ལོ་དོན་བརྒྱད་ལ་མྱ་ངན་ལས་འདས། མ་གཞི་ཁོ་མོའི་མིང་སྔ་མོའི་དགེ་སློང་མའི་སྙན་རྩོམ་
ཁག་ནང་མི་གསལ་ནའང༌། ངོ་མཚར་ཆེ་བའི་ཁོ་མོའི་ཚིགས་བཅད་འགའ་ཨཔཱདན་(Apadana)
ཞེས་པའི་པར་ཤིའི་ཕོ་བྲང་ནང་མཐོང་རྒྱུ་ཡོད།
སྒྲ་གཅན་འཛིན་ནི་རྒྱས་སྲས་གཞོན་ནུ་དོན་གྲུབ་དང་བཙུན་མོ་གྲགས་འཛིན་མའི་བུ་གཅིག་
པུ་དེ་ཡིན་ཅིང༌། རྒྱལ་སྲས་ཀྱིས་བཙུན་མོ་དང་ཕོ་བྲང་གི་ལོངས་སྤྱོད་ཡོད་རྒུར་སྙིང་པོ་མེད་པར་
གཟིགས་ནས་ནགས་སུ་དབེན་པར་ཞུགས་པའི་ཉིན་དེར་འཁྲུངས་པ་དང༌། སྐྱེད་མོས་ཚལ་དུ་
བསམ་གཏན་ལ་གནས་པའི་ཚེ་བུ་འཁྲུངས་པའི་གཏམ་བཟང་གང་གི་སྙན་དུ་གསོལ་ནའང༌། སྐྱེ་
བོ་ཕལ་པའི་སྟངས་སྟབས་ལས་ལྡོག་སྟེ། ཐུགས་མཉེས་རྒྱུའི་ཚབ་ཏུ་གང་གི་ཞལ་ནས། སྒྲ་གཅན་
འཛིན་བཙས་སོ། །ཁུར་པོ་ཞིག་ཐོན་ནོ། །ཞེས་གསུངས། དེ་ལྟར་བུའི་པོ་པོ་རྒྱལ་པོ་ཟས་གཙང་
མས་བུའི་མིང་ལ་སྒྲ་གཅན་འཛིན་ཞེས་བཏགས།
དེ་ནས་སྲས་སྒྲ་གཅན་འཛིན་ལ་ཕ་མེད་པར་མ་དང་པོས་བསྐྱངས་པ་དང་། ལོ་ན་བདུན་ལ་
སོན་པའི་ཚེ་བཅོམ་ལྡན་འདས་ཀྱིས་བྱང་ཆུབ་མངོན་དུ་མཛད་པའི་རྗེས་གྲོང་ཁྱེར་སེར་སྐྱའི་གནས་
སུ་འཚམས་གཟིགས་ལ་ཐེངས་དང་པོ་ཕེབས། ཉིན་བདུན་པ་དེར་བཙུན་མོ་གྲགས་འཛིན་མས་བུ་
སྒྲ་གཅན་འཛིན་ལ་གཟབ་མཆོར་ལེགས་པར་སྤྲས་རྗེས་བཅོམ་ལྡན་འདས་ལ་མཛུབ་མོ་བཙུགས་
ནས་བུ་ལ་སྨྲས་པ། བུ་ལྟོས་དང་། རྣལ་འབྱོར་པ་ཁྲི་ཚོ་གཉིས་ཀྱི་དབུས་སུ་བཞུགས་པའི་བྲམ་ཟེའི་
ཆ་བྱད་ཅན་གྱི་ཕ་གིའི་རྣལ་འབྱོར་པ་དེ་ཁྱོད་ཀྱི་ཕའོ། །ཁོང་ལ་རྩ་ཆེའི་རྒྱུ་ནོར་མང་དུ་མཆིས་སོ། །
རྒྱལ་སྲིད་སྤངས་པ་ནས་བཟུང་ངེད་ཅག་གིས་ཁོང་མ་མཇལ། ད་ལྟ་བུ་ཁྱོད་ཁོང་གི་དྲུང་དུ་བཅར་
ནས། ཡབ་ཆེན་ལགས། བདག་ནི་རྒྱལ་སྲས་ཡིན། གསེར་ཁྲིར་མངའ་གསོལ་བའི་རྗེས་བདག་
འཁོར་ལོས་སྒྱུར་བའི་རྒྱལ་པོ་ཆགས་རྒྱུར་ངེས་པས།བདག་ལ་རྒྱུ་ནོར་དགོས་མཁོ་ཤིན་ཏུ་ཆེ་ཞིང་།
ཕ་ཤུལ་བུ་འཛིན་བྱ་རྒྱུ་ལུགས་མཐུན་ལ་སོང༌། བདག་ལ་ཅིས་ཀྱང་ཕ་གཞིས་གནང་དུ་གསོལ།
ཞེས་ཞུ་རུ་བཅུག་གོ།
བསམ་བློ་མ་མཐོང་བའི་སྒྲ་གཅན་འཛིན་གྱིས་བཅོམ་ལྡན་འདས་ཀྱི་དྲུང་དུ་བཅར་ནས་
རང་གི་ཨ་མས་ཇི་ལྟར་མངགས་པ་ལྟར་ཕ་གཞིས་གནང་དུ་གསོལ་བ་བཏབ་སྟེ། མཛའ་བརྩེ་དང་
བཅས། ཨེ་མ་རྣལ་འབྱོར་པ་ཁྱེད་ཀྱི་གྲིབ་བརྙན་ཅི་འདྲའི་ཡིད་དུ་འོང་བ་ལ་ཨང་ཞེས་སྨྲས། ཞལ་
ལག་གྲུབ་རྗེས་བཅོམ་ལྡན་འདས་ཕོ་བྲང་ནས་ཕྱིར་ཕེབས་པ་དང་སྒྲ་གཅན་འཛིན་གྱིས་གང་གི་
རྗེས་སུ་འབྲངས་ཏེ། བདག་ལ་བདག་གི་ཕ་གཞིས་དགོས་ཞེས་སྨྲས་ཀྱང་ཁོ་པ་བཀག་འགོག་བྱེད་
མཁན་མ་བྱུང༌། བཅོམ་ལྡན་འདས་ཀྱིས་ཀྱང་འགག་བྱ་མ་མཛད། སྐྱེད་མོས་ཚལ་དུ་ཕྱིར་ཕེབས་
པ་དང་གང་གི་ཐུགས་ལ། སྒྲ་གཅན་འཛིན་གྱིས་རང་གི་ཕ་གཞིས་འདོད་པ་ལུགས་དང་མཐུན་མོད་
ཀྱི་རྙོག་གྲ་ཆེ་བས། བདག་ལ་བྱང་ཆུབ་ཤིང་དྲུང་ནས་ཐོབ་པའི་འཕགས་པའི་ནོར་བདུན་པོ་ཁོ་པར་
བྱིན་ཏེ། འཇིག་རྟེན་ལས་འདས་པའི་ཕ་གཞིས་ཀྱི་བདག་པོར་སྐྱུར་རོ་ཞེས་དགོངས། དེ་ནས་ཚེ་
དང་ལྡན་པ་ཤཱ་རིའི་བུ་མདུན་དུ་བོས་ནས་སྒྲ་གཅན་འཛིན་ལ་སྡོམ་པ་འབོག་ཏུ་བཅུག་སྟེ། ལོ་ངོ་
བདུན་ལ་དགེ་འདུན་གྱི་སྡེར་ཞུགས་སོ།།
རྒྱལ་པོ་ཟས་གཙང་མས་རང་གི་གཅེས་པའི་ཚ་བོ་གློ་བུར་དུ་རབ་ཏུ་བྱུང་བ་ཐོས་འཕྲལ་མྱ་
ངན་གྱིས་ཡོངས་སུ་མནར་ཏེ། བཅོམ་ལྡན་འདས་ཀྱི་དྲུང་དུ་བཅར་ནས་གུས་པ་ཆེན་པོས་འདི་ལྟར་
གསོལ། ཕ་མའི་གནང་བ་མེད་པར་སུ་ལའང་སྡོམ་པ་འབོག་འཇོག་གནང་དུ་མི་རུང་། ཁྱེད་ཀྱིས་
ཕོ་བྲང་ལ་རྒྱབ་ཀྱིས་ཕྱོགས་ཏེ་ཕེབས་པའི་སྐབས་བདག་ལ་སེམས་སྡུག་ཚད་མེད་བྱུང༌། དེ་བཞིན་
དུ་དགའ་བོ་རབ་ཏུ་བྱུང་བ་དང་། ལྷག་པར་དུ་སྒྲ་གཅན་འཛིན་གྱིས་འདི་ལྟར་བགྱིས་པས་བདག་མྱ་
ངན་གྱིས་ཡོངས་སུ་གཟིར་རོ། །ཕ་ཞིག་གིས་བུ་ལ་བཅངས་པའི་བརྩེ་སེམས་ནི་ཤ་དང་། ཁྲག །
པགས་པ། རུས་པ། རྐང་མར། རྒྱུས་པ་བཅས་ཀྱི་ནང་སིམས་པས། ཕ་མའི་གནང་བ་མེད་པར་སུ་
ལའང་སྡོམ་པ་འབོག་འཇོག་མི་གནང་རྒྱུའི་ཞལ་བཞེས་མཛད་དུ་གསོལ་ལོ། །བཅོམ་ལྡན་འདས་
ཀྱིས་དེ་མ་ཐག་ཞལ་བཞེས་གནང་སྟེ་འདུལ་ཁྲིམས་སུ་གཏན་ལ་ཕབ། སྤྱིར་ལོ་ངོ་བདུན་ལ་སོན་
པའི་ཕྲུ་གུ་ཞིག་གིས་རབ་བྱུང་གི་འཚོ་བར་ཚུལ་བཞིན་དུ་འཇུག་རྒྱུ་ཧ་ལམ་མི་སྲིད་ནའང༌། དགེ་
ཚུལ་སྒྲ་གཅན་འཛིན་ནི་རྣམ་དཔྱོད་ཡོངས་སུ་སྨིན་པ་དང༌། དམིགས་བསལ་ཁ་ལ་ཉན་པོ། ཀུན་
སྤྱོད་ལེགས་ཤིང་བླ་མའི་དྲུང་ནས་ཆོས་ཉན་རྒྱུར་འདུན་པ་ཤིན་ཏུ་ཆེ་བ་ཞིག་ཡིན། གནའ་བོའི་
བཤད་རྒྱུན་ལ་སྒྲ་གཅན་འཛིན་གྱིས་ཞོགས་སྔ་ལངས་གྱིས་བྱེ་མ་སྦར་མོ་གང་གནམ་ལ་གཏོར་ཏེ།
དེ་རིང་བདག་ལ་སློབ་དཔོན་གྱི་དྲུང་ནས་ཆོས་བྱེ་མའི་གྲངས་ལྟར་ཉན་རྒྱུ་འོང་བ་ཤོག་ཅེས་སྨོན་
ལམ་འདེབས་པར་གྲགས། ཁོ་པ་རབ་ཏུ་བྱུང་བའི་མཇུག་ཐོག་དེར་ཐོག་མར་བསྩལ་བའི་ཆོས་ནི་
རྒྱལ་པོའི་ཁབ་དང་ནཱ་ལེནྡྲའི་དབར་གྱི་སྐྱེད་མོས་ཚལ་ཞིག་ཏུ་སྒྲ་གཅན་འཛིན་ལ་བདམས་པའི་མདོ་
ཡིན་ཞིང་དེའི་ནང་དྲང་བདེན་ལ་ནན་བརྗོད་མཛད་དོ ༎
ཉིན་ཞིག་བཅོམ་ལྡན་འདས་ཚེ་དང་ལྡན་པ་སྒྲ་གཅན་འཛིན་གྱི་གནས་སུ་ཕེབས་པ་ན། ཐག་
རིང་ནས་མཇལ་བས་ཁྲིའུ་ཤིང་གྲ་སྒྲིག་ཞུས་ཏེ་ཞབས་བསིལ་རྒྱུའི་ཆབ་ཕུལ། བཅོམ་ལྡན་འདས་
ཀྱིས་ཞབས་བསིལ་རྗེས་ཆུ་ཟོམ་ནང་ཆུ་ཕྲན་བུ་བཞག་སྟེ་འདི་སྐད་ཅེས་གསུངས། སྒྲ་གཅན་འཛིན།
ཆུ་ཟོམ་ནང་ཆུ་ཕྲན་བུ་བཞག་པ་ཁྱོད་ཀྱིས་མཐོང་ངམ་ཞེས་དྲིས་པར། སྒྲ་གཅན་འཛིན་གྱིས་མཐོང་
ལགས་སོ་ཞེས་ཞུས། སྒྲ་གཅན་འཛིན། དེ་བཞིན་དུ་གནད་མི་ཆེ་བ་ནི་གང་དག་བསམ་བཞིན་དུ་
རྫུན་སྨྲ་བ་ལ་བག་ཚ་བ་མེད་པའི་དགེ་འདུན་དག་གི་ངང་ཚུལ་ལོ། །དེ་ནས་བཅོམ་ལྡན་འདས་ཀྱིས་
ཆུ་ལྷག་མ་གཏོར་ཏེ་འདི་སྐད་ཅེས་བཀའ་བསྩལ། སྤངས་པ་ནི་གང་དག་བསམ་བཞིན་དུ་རྫུན་སྨྲ་བ་
ལ་བག་ཚ་བ་མེད་པའི་དགེ་འདུན་དག་གི་ངང་ཚུལ་ལོ། །ཡང་བཅོམ་ལྡན་འདས་ཀྱིས་སྣོད་ཅིག་ཁ་
སྦུག་སྟེ། ཁ་སྦུག་པ་ནི་གང་དག་བསམ་བཞིན་དུ་རྫུན་སྨྲ་བ་ལ་བག་ཚ་བ་མེད་པའི་དགེ་འདུན་དག་
གི་ངང་ཚུལ་ལོ། །མཐར་སྣོད་དེ་དྲང་པོ་བཞག་སྟེ། སྟོང་པ་ནི་གང་དག་བསམ་བཞིན་དུ་རྫུན་སྨྲ་བ་
ལ་བག་ཚ་བ་མེད་པའི་དགེ་འདུན་དག་གི་ངང་ཚུལ་ལོ། །བསམ་བཞིན་དུ་རྫུན་སྨྲ་བ་ལ་བག་མི་ཚ་
བ་དག་གིས་མི་ཕོད་པའི་ལས་ངན་པ་ཅི་ཡང་མེད་པས། སྒྲ་གཅན་འཛིན་ཁྱོད་ཀྱིས་རང་རྒྱུད་འདུལ་
བ་ལ་བསླབས་ནས་ཐ་ན་ཀྱལ་ཀའི་ཚུལ་དུའང་རྫུན་སྨྲ་བ་སྡོམ་པར་བྱའོ་ཞེས་བཀའ་བསྩལ་ཏོ།
དེ་ལྟའི་དཔེ་མཚོན་གྱི་ཐོག་ནས་དྲང་བདེན་གྱི་གལ་གནད་ལ་ནན་བརྗོད་མཛད་པ་དང༌།
བཅོམ་ལྡན་འདས་ཀྱིས་ཁོ་པར་ལྡོག་ཤུགས་དང་སྐྱོན་ཡོན་གྱི་དཔྱད་གཞིའི་རིན་ཐང་འགྲེལ་བརྗོད་
མཛད་དེ། མེ་ལོང་གི་དགོས་དོན་གང་རེད་དམ་ཞེས་ཁོ་པར་བཀའ་འདྲི་གནང་པར། (གཟུགས་བརྙན་)
ཚུར་ལྡོག་པའི་དོན་དུ་ལགས་སོ་ཞེས་ལན་ཕུལ། སྒྲ་གཅན་འཛིན། དེ་དེ་བཞིན་དུ་བསམ་ཞིབ་ནན་
གྱིས་བྱས་མཐར་ལུས་ཀྱི་ལས་སུ་འཇུག་པར་བྱའོ། བསམ་ཞིབ་ནན་གྱིས་བྱས་མཐར་ངག་གི་ལས་
སུ་འཇུག་པར་བྱའོ། བསམ་ཞིབ་ནན་གྱིས་བྱས་མཐར་ཡིད་ཀྱི་ལས་སུ་འཇུག་པར་བྱའོ། །ཞེས་
བཀའ་བསྩལ་ཏོ།
ལུས་ཀྱི་སྒོ་ནས་བྱ་བ་གང་ཞིག་བྱེད་འདོད་ཀྱང་དེ་ལྟའི་ལས་ཀྱི་འབྲས་བུར་ཅིས་ཀྱང་བསམ་
ཞིབ་བྱ་དགོས། དཔེར་ན། རང་གིས་བྱེད་འདོད་པའི་ལུས་ཀྱི་ལས་དེ་ལ་བརྟེན་ནས་རང་དང༌།
གཞན། རང་གཞན་གཉིས་ཀར་གནོད་མིན་ནན་དུ་བསམ་དགོས། །དེས་ན་ཐབས་ལ་མི་མཁས་
པའི་ལུས་ཀྱི་ལས་ནི་སྡུག་བསྔལ་དང་ཟུག་རྔུ་སྐྱེད་བྱེད་ཀྱི་ལས་སོ། །དེ་ལྟར་ནན་གྱིས་བསམས་
ནས་རང་དང་། གཞན། རང་གཞན་གཉིས་ཀར་གནོད་པའི་ལས་སུ་ཤེས་ན། དེ་ནམ་ཡང་བྱ་མི་
རིགས་སོ། དེ་ལས་ལྡོག་སྟེ་རང་དང༌། གཞན། རང་གཞན་གཉིས་ཀར་ཕན་པའི་ལས་སུ་ཤེས་
ན༑ དེ་ཅིས་ཀྱང་བྱ་དགོས་སོ། ལས་རྩོམ་པ་དང་བརྩམས་པའི་རྗེས་བསམ་ཞིབ་བྱ་རྒྱུར་སྒྲ་གཅན་
འཛིན་ལ་ནན་གྱིས་བསྐུལ་རྗེས་བཅོམ་ལྡན་འདས་ཀྱི་ཞལ་ནས། རང་གིས་རྩོམ་བཞིན་པའི་ལས་
དེ་ལ་བསམས་ནས་ལས་དེ་རང་དང་། གཞན། རང་གཞན་གཉིས་ཀར་གནོད་པའི་ལས་ཡིན་ནམ།
སྡུག་བསྔལ་དང་ཟུག་རྔུ་སྦྱིན་པའི་ལས་སུ་ངེས་ན་དེ་ནི་ཐབས་ལ་མི་མཁས་པའི་ལུས་ཀྱི་ལས་སོ་
ཞེས་དང༌། དེ་ལྟར་ནན་གྱིས་བསམས་ནས་རང་དང་། གཞན། རང་གཞན་གཉིས་ཀར་གནོད་པའི་
ལས་སུ་ཤེས་ན། དེ་ནམ་ཡང་བྱ་མི་རིགས་སོ། །དེ་ལས་ལྡོག་སྟེ་རང་དང་། གཞན། རང་གཞན་
གཉིས་ཀར་ཕན་པའི་ལས་སུ་ཤེས་ན། དེ་ཅིས་ཀྱང་ཡང་ནས་ཡང་དུ་བྱ་དགོས་སོ།།
ཡང་བཅོམ་ལྡན་འདས་ཀྱིས་འདི་སྐད་ཅེས་བཀའ་བསྩལ། བསམ་ཞིབ་བྱེད་པའི་ཚེ། རང་
གིས་ཐབས་ལ་མི་མཁས་པའི་ལས་ཅི་འདྲ་ཞིག་བྱས་ནའང་དེ་བཅོམ་ལྡན་འདས་སམ་མཁས་པ་
ཡང་ན་ཆོས་གྲོགས་ཤིག་གི་དྲུང་དུ་མཐོལ་བཤགས་བྱེད་དགོས། མཐོལ་བཤགས་བྱས་ན་ཕྱིས་སུ་
སྡོམ་པར་འགྱུར་རོ། །དེ་ལྟར་བཅོམ་ལྡན་འདས་ཀྱིས་ཆོས་མང་དུ་བསྟན་ནས་ཤཱཀྱའི་རིགས་དང་
རྒྱལ་པོའི་རིགས་གཉིས་དབར་གྱི་འཁྲུག་རྩོད་ཞི་བར་མཛད་དོ།།
བདེ་བར་འཚོ་ལ་སྐྱོན་མི་མངའ།
༡༥ (༣) བདུད་ཀྱི་སྒྲུང་།
ཚིགས་སུ་བཅད་པ་འདི་ནི་སངས་རྒྱས་བཅོམ་ལྡན་འདས་ཀྱིས་ཚུལ་ཁྲིམས་ལྔ་ཞེས་པའི་བྲམ་ཟེའི་
གྲོང་ཞིག་གི་ནང་བདུད་ཆེ་གེ་མོ་ཞིག་ལ་གསུངས་སོ།
གང་ལ་ཅི་ཡང་མེད་གྱུར་བ། །ཨེ་མ་བདག་ཅག་བདེ་བར་འཚོ།།
འོད་གསལ་ཅན་གྱི་ནི་ལྷ་བཞིན་དུ། །བདག་ཅག་དགའ་བ་ཟ་བར་གྱུར།།
གླེང་གཞི། སྔོན་སྐབས་ཤིག་ལ་བཅོམ་ལྡན་འདས་ཀྱི་གཟིགས་སྣང་དུ་ཚུལ་ཁྲིམས་ལྔ་ཞེས་བྱ་བའི་
བྲམ་ཟེའི་གྲོང་ཞིག་ཡོད་པའི་ནང་རྒྱུན་ཞུགས་ཀྱི་གོ་འཕང་འཐོབ་ལ་ཉེ་བའི་ན་ཆུང་བུད་མེད་མང་པོ་
གཟིགས་པ་ན། གྲོང་དེའི་ཉེ་འགྲམ་དུ་བཞུགས་པར་ཕེབས། དུས་སྟོན་གྱི་ཉི་མོ་ཞིག་ལ་བུད་མེད་
རྣམས་རྒྱུག་ཆུར་ཁྲུས་བྱ་བར་བསྐྱོད་རྗེས་གྱོན་ཆས་ཚུལ་དང་མཐུན་པ་གྱོན་ནས་ཕྱིར་ལོག །དེའི་
ཚེ་བཅོམ་ལྡན་འདས་ཚུལ་ཁྲིམས་ལྔ་ཞེས་བྱ་བའི་གྲོང་དེའི་ནང་བསོད་སྙོམས་ལ་ཕེབས་མོད་ཀྱི།
གྲོང་མི་རྣམས་བདུད་ཀྱིས་བཟུང་སྟབས་བསོད་སྙོམས་འབུལ་མཁན་སུའང་མ་བྱུང༌།
བཅོམ་ལྡན་འདས་ཕྱིར་ཕེབས་པའི་ལམ་དུ་བདུད་དང་ཕྲད་མ་ཐག་བདུད་ན་རེ། ཁྱེད་ལ་
བསོད་སྙོམས་མང་པོ་ཐོབ་བྱུང་ངམ་ཞེས་དྲིས་པར། བཅོམ་ལྡན་འདས་ཀྱི་ཞལ་ནས། བདུད་གདུག་
པ་ཅན་ཁྱོད་ཀྱིས་རྐྱེན་པས་གྲོང་མི་རྣམས་ཀྱིས་ང་ལ་བསོད་སྙོམས་མ་བྱིན། དེ་ཅིའི་ཕྱིར་ཞེ་ན།
གྲོང་མི་རྣམས་ཁྱོད་ཀྱིས་བཙན་བཟུང་བགྱིས་པས་སོ། །ངས་བཤད་པ་དོན་ལ་མི་གནས་སམ་
ཞེས་ལན་བཏབ། བདུད་ཀྱིས་དེ་ལ་ལན་ཅི་ཡང་མ་བཏབ། འོན་ཏེ་ཁོ་པའི་བསམ་པར། བཅོམ་ལྡན་
འདས་སླར་གྲོང་ནང་བསླུ་ཁྲིད་བྱས་ཏེ་གྲོང་མི་ཚོར་བཅོམ་ལྡན་འདས་ལ་དམའ་འབེབས་བྱེད་དུ་
བཅུག་ན་དགོད་བྲོ་བ་འོང་ཞེས་སྙམ། དེར་བརྟེན་ཁོ་པ་ན་རེ། ཨ་ཙི་བཅོམ་ལྡན་འདས། སླར་གྲོང་དུ་
ཕེབས་ན་ད་གཟོད་གྲོང་མི་ཚོས་ཁྱེད་ལ་བསོད་སྙོམས་འབུལ་ངེས་སོ། །ཞེས་བཤད།
དེ་མ་ཐག་གྲོང་ནང་གི་བུད་མེད་ལྔ་བརྒྱ་དེར་འོངས་ནས་བཅོམ་ལྡན་འདས་ལ་ཕྱག་བྱས་
མོད་ཀྱི། བདུད་ན་རེ། ཨ་ཙི་བཅོམ་ལྡན་འདས། ཁྱོད་ལ་དེ་རིང་ཞོགས་པ་བསོད་སྙོམས་མ་ཐོབ་
སྟབས། ད་ལྟ་ཏན་ཏན་ལྟོགས་གཟེར་རྒྱག་གི་ཡོད་རྒྱུ་རེད་ཅེས་འཕྱ་དམོད་བྱས། དེ་ལ་བཅོམ་ལྡན་
འདས་ཀྱིས། བདུད་གདུག་པ་ཅན་ཁྱོད་ཉོན་ཅིག །ངེད་ཅག་ལ་ཟས་མ་ཐོབ་ཀྱང༌། ཏིང་ངེ་འཛིན་
གྱི་ཟས་ལ་བརྟེན་ནས་འཚོ་བའི་འོད་གསལ་ཅན་གྱི་བྲམ་ཟེ་བཞིན་ངེད་ཅག་ཀྱང་དམ་པའི་ཆོས་ཀྱི་
དགའ་བ་ལ་བརྟེན་ནས་བདེ་བར་འཚོ་བས་བཀྲེས་སྣང་མེད་དོ། །ཞེས་གསུངས་སོ།།
བསྟན་དོན། ངེད་ཅག་ལ་ཡིད་མི་བདེ་བ་འབྱུང་བའི་གཞི་ནོར་མེད་པས་བདེ་བར་འཚོ། འོད་
གསལ་ཅན་གྱི་ལྷ་བཞིན་དུ་དགའ་བའི་ཟས་ཀྱིས་བདེ་བར་གནས་སོ།།
འགྲེལ་པ། བདེ་བ་དང་དགའ་བ་ནི་ལུས་ཚོར་རམ་སེམས་ཚོར་གང་ཡིན་རུང་ཚོར་བ་
རིགས་གསུམ་ལས་གཅིག་དང༌། གཞུང་ལུགས་ཁག་ནང་དབང་ཤེས་འཁོར་གྱི་ཚོར་བ་བདེ་བ་དང་
ཡིད་ཤེས་འཁོར་གྱི་ཚོར་བ་བདེ་བ། འཇིག་རྟེན་དང་འཇིག་རྟེན་ལས་འདས་པའི་བདེ་བའི་བར་ལ་
ཁྱད་པར་འབྱེད་པ་དང༌། བདེ་བ་ནི་དགའ་བའི་ཚུལ་དུ་ཏིང་ངེ་འཛིན་ཐོག་མར་སྒྲུབ་པའི་སྐབས་སུ་
ཧ་ཅང་གལ་ཆེ་ཞིང༌། དེ་ནི་བསམ་གཏན་དང་པོའི་ཡན་ལག་ལྔ་ལས་གཅིག་དང་། བསམ་གཏན་
གཉིས་པའི་སྐབས་སུའང་ལྡན་ནོ།༎
སྡུག་བསྔལ་བདེ་བར་འཛིན་པ་ནི་ལོག་ཤེས་བཞི་ལས་གཅིག་དང༌། འོད་གསལ་ཅན་ཞེས་
པ་ནི་གཟུགས་ཁམས་ཀྱི་ལྷ་ལའོ།།
རྒྱལ་ཕམ་ལས་འདས་བདེ་བ་ཆེ།
༡༥ (༣) ཡུལ་ཀོ་ས་ལའི་རྒྱལ་པོ་ཕམ་པར་བྱས་པའི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། གཡུལ་ཞིག་ལ་རང་
གི་ཚ་བོ་མ་སྐྱེས་དགྲས་ཕམ་པར་བྱས་པའི་ཡུལ་ཀོ་ས་ལའི་རྒྱལ་པོར་ཚིགས་སུ་བཅད་པ་འདི་
གསུངས་སོ༎
རྒྱལ་བ་ཡིས་ནི་དགྲ་བོ་འབྱིན། །ཕ་རོལ་རྒྱལ་བ་སྡུག་བསྔལ་ཉལ།།
རྒྱལ་དང་ཕམ་པ་བོར་བྱས་ནས། །ཉེ་བར་ཞི་བ་བདེ་བར་གཟིམ།།
གླེང་གཞི། ཡུལ་ཀོ་ས་ལའི་རྒྱལ་པོས་མ་སྐྱེས་དགྲའི་ཁ་གཏད་དུ་གཡུལ་ངོར་དམག་བཀྱེས་པས་
ཐེངས་གསུམ་ཕམ། མ་སྐྱེས་དགྲ་ནི་རྒྱལ་པོ་གཟུགས་ཅན་སྙིང་པོ་དང་བཙུན་མོ་ཀོ་ས་ལའི་རྒྱལ་
པོའི་གཅུང་མོ་བེདེཧིའི་(Vedehi) བུ་ཡིན། ཀོ་ས་ལའི་རྒྱལ་པོར་ཕམ་ཉེས་བྱུང་སྟེ་ངོ་གནོང་པ་དང་
སེམས་ཞུམ་ནས་སེམས་ངལ་ཆེན་པོ་བྱུང་སྟབས། ཅི་འདྲའི་ཞབས་འདྲེན་ལ། ཐ་ན་ངས་མ་ཡི་འོ་དྲི་
མ་ཡལ་བའི་བུ་འདིའང་གླགས་མ་རྙེད་པས། ད་ནི་རང་སྲོག་ལྕེབ་ན་དགའ་ཞེས་ཆོ་ངེ་བཏོན། སེམས་
རབ་ཏུ་ཞུམ་པ་དང་ངོ་གནོང་སྟེ་ཟས་ཀྱང་མ་བཟས་པར་ཉལ་ནས་བསྡད། རྒྱལ་པོ་སེམས་"་སྡུག་གིས་
མནར་བའི་གནས་ཚུལ་མེ་དཔུང་མཆེད་པ་ལྟར་གང་སར་ཁྱབ་པས། བཅོམ་ལྡན་འདས་ཀྱི་མཁྱེན་པ་
ན་འདི་སྐད་ཅེས་བཀའ་བསྩལ། དགེ་འདུན་དག །རྒྱལ་ཁ་ལེན་པོའི་སེམས་ནང་འཁོན་འཛིན་དང་ཞེ་
སྡང་འཕེལ་ཞིང་། ཕམ་ཁུར་བ་པོ་སྡུག་བསྔལ་དང་མི་བདེ་བས་མནར་རོ། །ཞེས་གསུངས།
བསྟན་དོན། རྒྱལ་ཁས་ཞེ་སྡང་འདྲེན་ཞིང༌། ཕམ་ཁུར་བ་པོ་སྡུག་བསྔལ་གྱིས་གཙེར། འོན་ཏེ་
སེམས་མི་འཁྲུགས་བག་ཕེབས་པོར་ཡོད་པ་བདེ་བར་འཚོ་སྟེ། རྒྱལ་བ་དང་ཕམ་པའི་མཐའ་ལས་
འདས་སོ།།
འགྲེལ་པ། ཤོ་ལོ་ཀ་འདིས་ཇི་ལྟར་སངས་རྒྱས་བཀའ་བསྩལ་པ་ལྟར། ཡུལ་ཀོ་ས་ལའི་རྒྱལ་
པོ་རང་གི་ཚ་བོ་མ་སྐྱེས་དགྲའི་ལག་ཏུ་ཕམ་ཉེས་བྱུང་བའི་ཚེ་རྒྱལ་ཕམ་གྱི་གནས་ལུགས་བསྡུས་
ནས་བསྟན་པའོ། །ཀོ་ས་ལའི་རྒྱལ་པོ་ཆེན་པོའི་བུ་རྒྱལ་པོ་གསལ་རྒྱལ་ནི་བཅོམ་ལྡན་འདས་ཀྱི་
སྦྱིན་བདག་ཅིག་ཡིན་ཞིང༌། ཀོ་ས་ལའི་རྒྱལ་གཞིས་བསྐྱངས། རྒྱལ་ས་ནི་མཉན་ཡོད་ནའོ། །གསལ་
རྒྱལ་ནི་བཅོམ་ལྡན་འདས་དང་དུས་མཉམ་ཞིང༌། སྒྱུ་རྩལ་སྣ་ཚོགས་ལ་མཁས་པས་རང་གི་ཕ་འཚོ་
བཞུགས་སྐབས་ནས་རྒྱལ་པོར་བསྐོས། བཅོམ་ལྡན་འདས་ཀྱི་བསྟན་པའི་འགོ་སྟོད་དུ་ནང་པའི་
ཆོས་ལ་བློ་ཁ་བསྒྱུར་ཡོད་བཟོ་གདའ། ཇི་སྐད་དུ་ཆོས་རྣམས་འབྲེལ་བར་བསྟན་པའི་གཞུང་ལས།
སྔོན་ཁོ་པ་བཅོམ་ལྡན་འདས་ཀྱི་དྲུང་དུ་བཅར་བ་ན། བཅོམ་ལྡན་འདས་དགུང་ལོ་གཞོན་པ་ལ་
བསམས་ནས་གང་གི་བྱང་ཆུབ་ཀྱི་སྐོར་ལ་དྲི་བ་ཞིག་ཞུས།
དེ་ལ་བཅོམ་ལྡན་འདས་ཀྱི་ཞལ་ནས། ཀྱེ་རྒྱལ་པོ་ཆེན་པོ། སྣང་ཆུང་ཁྱད་གསོད་དམ་བརྙས་
པར་མི་རིགས་པའི་ཡུལ་བཞི་ཡོད་དེ། རྒྱལ་པོ་དང༌། སྦྲུལ། མེ། བསོད་སྙོམས་ལ་བརྟེན་པའི་རབ་
བྱུང་བཅས་སོ་ཞེས། རྒྱལ་པོར་ཡུལ་བཞིའི་སྐོར་ལ་ཆོས་བསྟན་པས། རྒྱལ་པོའི་སེམས་ནང་སྤྲོ་བ་
རབ་ཏུ་འཕེལ་ཏེ་དེ་མ་ཐག་བཅོམ་ལྡན་འདས་ཀྱི་སློབ་མར་གྱུར། དེ་ནས་བཟུང་འཆི་ཁ་བར་བཅོམ་
ལྡན་འདས་ལ་ཡིད་རབ་ཏུ་དད། ཁ་རྒྱུན་དུ། ཐེངས་ཤིག་རྒྱལ་པོས་བཅོམ་ལྡན་འདས་ལ་ཕྱག་
བཙལ་བ་ན་ཞབས་ལ་མཆུ་ཏོས་རེག་སྟེ་བྱིལ་བྱིལ་བྱས་པར་གྲགས་སོ།།
རྒྱལ་པོའི་བཙུན་མོ་གཙོ་བོ་མལླིཀ་(Mallika) ནི་ཆོས་དད་ཆེ་ལ་རྣམ་དཔྱོད་ཅན་གྱི་བུད་
མེད་ཅིག་ཡིན་ཞིང༌། དམ་པའི་ཆོས་ལ་མཁྱེན་རྒྱ་ཡངས་པས་རྒྱལ་པོའི་ཆོས་ཕྱོགས་ཀྱི་བྱ་བར་
རླབས་ཆེན་གྱི་ཁུར་བླངས། གྲོགས་པོ་བློ་ཐུབ་ཅིག་དང་འདྲ་བར། སྐབས་མང་པོར་ཁོ་མོས་ཆོས་
ཕྱོགས་ཀྱི་སློབ་སྟོན་པ་ལྟ་བུ་བྱེད་དགོས་བྱུང༌།
ཉིན་ཞིག་རྒྱལ་པོའི་མནལ་ལམ་ན་རྒྱུན་ལྡན་དང་མི་འདྲ་བའི་རྨི་ལམ་བཅུ་དྲུག་རྨིས་པས།
རྨི་ལྟས་ཅི་ཡིན་མི་ཤེས་པར་སེམས་རབ་ཏུ་འཁྲུགས། བྲམ་ཟེ་སློབ་སྟོན་པ་རྣམས་ཀྱིས་རྨི་ལམ་
དེ་དག་ནི་ལྟས་ངན་པ་འབྱུང་བའི་སྔ་ལྟས་ཡིན་པས། རྐྱེན་ངན་ལས་ཟློག་ཕྱིར་སེམས་ཅན་བསད་
དེ་དམར་མཆོད་རྒྱ་ཆེ་བ་ཞིག་བྱ་རྒྱུར་ལམ་སྟོན་བྱས། རྒྱལ་པོས་དེ་དེ་བཞིན་དུ་གྲ་སྒྲིག་བྱས་ན་
སེམས་ཅན་སྟོང་ཕྲག་མང་པོའི་ཚེ་སྲོག་ཤོར་ངེས་པས། གདུག་རྩུབ་ཆེ་བའི་སྤྱོད་ཚུལ་དེའི་སྐོར་
བཙུན་མོ་མལླིཀའི་རྣ་བར་ཐོས་འཕྲལ་རྨི་ལམ་དག་འཇིག་རྟེན་པའི་བྲམ་ཟེ་དེ་དག་ལས་མཁྱེན་པ་
བརྒྱ་འགྱུར་གྱིས་ལྷག་པའི་སངས་རྒྱས་བཅོམ་ལྡན་འདས་ཀྱི་སྙན་དུ་གསོལ་ན་ལེགས་ཞེས་རྒྱལ་
པོར་ནན་གྱིས་བསྐུལ། རྒྱལ་པོས་བཅོམ་ལྡན་འདས་ཀྱི་དྲུང་དུ་བཅར་ནས་རྨི་ལམ་བཅུ་དྲུག་གི་
བཟང་ངན་གྱི་ལྟས་ཇི་ཡིན་གསུང་དུ་གང་གི་སྙན་དུ་གསོལ་བ་བཏབ་པ་ལྟར། བཅོམ་ལྡན་འདས་
ཀྱིས་འགྲེལ་བཤད་མཐིལ་ཕྱིན་པ་མཛད་དོ༎
རྒྱལ་པོ་གཟུགས་ཅན་སྙིང་པོ་དང་མི་འདྲ་བར། ཀོ་ས་ལའི་རྒྱལ་པོར་བཅོམ་ལྡན་འདས་ཀྱི་
དྲུང་ནས་སེམས་ལ་ཕན་པའི་ཆོས་ཀྱི་གདམས་ངག་ཁྱད་པར་ཅན་མང་དུ་ཉན་རྒྱུའི་སྐལ་བཟང་ཐོབ་
བོ༑ ༑ཆོས་རྣམས་འབྲེལ་བར་བསྟན་པའི་གཞུང་ནང༌། ཀོ་ས་ལའི་རྒྱལ་པོར་བསྩལ་བའི་དམིགས་
བསལ་དུམ་བུ་ཞིག་ཡོད་ཅིང༌། དེའི་ནང་སངས་རྒྱས་ཀྱིས་རྒྱལ་པོར་གསུངས་པའི་ཆོས་རྣམས་
བཞུགས་སོ།།
སྔོན་རྒྱལ་པོ་བཅོམ་ལྡན་འདས་དང་ལྷན་ཅིག་ཏུ་བཞུགས་པའི་སྐབས་ཤིག་ལ་ལུས་ཡོངས་
སུ་སྤུས་ཁེངས་ཤིང་སེན་མོ་རིང་བའི་བྱ་བྲལ་བ་འགའ་གནས་དེ་བརྒྱུད་ནས་གཤེགས་པ་གཟིགས་
པས་ན། རྟབ་རྟབ་པོར་སྟན་ལས་བཞེངས་ནས་དེ་དག་གི་གམ་དུ་བཅར་ཏེ། བདག་ཡུལ་ཀོ་ས་ལའི་
རྒྱལ་པོ་གསལ་རྒྱལ་ལོ། །ཞེས་གུས་ཕྱག་བཙལ། བྱ་བྲལ་བ་རྣམས་གཤེགས་ཟིན་པའི་རྗེས་སླར་
བཅོམ་ལྡན་འདས་ཀྱི་དྲུང་དུ་བཅར་ནས། བྱ་བྲལ་བ་དེ་དག་དགྲ་བཅོམ་པ་དང་ལམ་ཞུགས་གང་
ལགས་སམ་ཞེས་ཞུས་པས། བཅོམ་ལྡན་འདས་ཀྱིས་འདི་སྐད་ཅེས་བཀའ་བསྩལ། འདོད་ཡོན་ལ་
དགའ་མགུར་སྤྱོད་བཞིན་པའི་སྐྱེ་བོ་ཕལ་པ་རྣམས་ཀྱིས་རང་ལས་ཐ་དད་པའི་གང་ཟག་རྣམས་དགྲ་
བཅོམ་པ་ཡིན་མིན་དཔོག་པ་ཤིན་ཏུ་དཀའོ། །ཞེས་བརྟག་པ་འདི་ལྟར་མཛད་དོ། །གཞན་གྱི་སྤྱོད་པ་
ནི་ཡུན་རིང་འགྲོགས་ཏེ་རྒྱུས་ལོན་དགོས་ཤིང༌།དེ་ཡང་བག་ཡོད་པ་རྣམས་ཀྱིས་ནུས་པ་ལས་བག་
མེད་པས་མི་ནུས་སོ། །དབང་རྣོན་དག་གིས་ནུས་པ་ལས་དབང་རྟུལ་དག་གིས་མི་ནུས་སོ། །ཞེས་
དང༌། གཞན་གྱི་དྲི་བྲལ་གྱི་རང་བཞིན་ནི་ཕན་ཚུན་གླེངས་ནས་ཤེས་དགོས་སོ། །གཞན་གྱི་བཟོད་
སེམས་ནི་དཀའ་སྡུག་གིས་མནར་བའི་ཚེ་ན་ཤེས་དགོས་སོ། །གཞན་གྱི་རྣམ་དཔྱོད་ནི་ཕན་ཚུན་
བརྩད་ནས་ཤེས་དགོས་སོ། །དེ་དག་ཀྱང་དུས་ཐུང་ཙམ་གྱིས་མི་འོང་པར་ཡུན་རིང་བའི་རྩོལ་བ་
ལ་བརྟེན་དགོས་ཤིང་། དེ་ཡང་བག་ཡོད་པ་རྣམས་ཀྱིས་ནུས་པ་ལས་བག་མེད་པས་མི་ནུས་སོ། །
དབང་རྣོན་དག་གིས་ནུས་པ་ལས་དབང་རྟུལ་དག་གིས་མི་ནུས་སོ། །ཞེས་གསུངས།།
བདེ་བས་ཞི་བར་བྱེད།
༡༥ (༤) བག་མ་ན་གཞོན་ཞིག་གི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་"གྱི་དགོན་དུ་བཞུགས་པའི་ཚེ། རིགས་ཀྱི་བུ་མོ་
ཞིག་གི་ཁྱིམ་དུ་བག་མ་ན་གཞོན་ཞིག་ལ་ཚིགས་སུ་བཅད་པ་འདི་གསུངས་སོ།།
འདོད་ཆགས་འདྲ་བའི་མེ་མེད་དེ། །ཁྲོ་བ་འདྲ་བའི་རྩོད་ཟླ་མེད།།
ཕུང་པོ་འདྲ་བའི་སྡུག་བསྔལ་མེད། །ཞི་བ་ལས་ལྷག་བདེ་བ་མེད།།
གླེང་གཞི། བུད་མེད་ན་གཞོན་ཞིག་སྐྱེས་པ་ན་གཞོན་ཞིག་དང་གཉེན་སྒྲིག་བྱས་པའི་དགའ་སྟོན་
ཉིན་དེར་བུ་མོའི་ཕ་མས་བཅོམ་ལྡན་འདས་དང་གང་གི་བུ་སློབ་བརྒྱད་ཅུ་ཁྱིམ་དུ་བསོད་སྙོམས་
ལ་གདན་དྲངས། བཅོམ་ལྡན་འཁོར་དང་བཅས་པར་བསོད་སྙོམས་འབུལ་བའི་ཚེ་ན་བུ་མོས་ཕ་
མར་རོགས་རམ་བྱེད་ཀྱིན་ཡར་མར་འགྲོ་བ་ན། ཁྱོ་བོ་དེའི་སེམས་རབ་ཏུ་འཁོལ་ནས་བཅོམ་ལྡན་
འཁོར་དང་བཅས་པར་བསྙེན་བཀུར་ཞུ་རྒྱུ་ཡང་མ་དྲན། བཅོམ་ལྡན་འདས་ཀྱིས་ཁྱོ་བོའི་སེམས་
མཁྱེན་པ་དང༌། དེའི་ཚེ་དེའི་དུས་སུ་ཁྱོ་ཤུག་གཉིས་ཀར་རྒྱུན་ཞུགས་ཀྱི་གོ་འཕང་འཐོབ་ལ་ཉེ་
བའང་གཟིགས་སོ།།
དེའི་ཕྱིར་གང་གི་འཇིག་རྟེན་ལས་འདས་པའི་སྟོབས་ལས་ཁྱོ་བོས་ཆུང་མ་མཐོང་མི་ཐུབ་
པར་བསྒྱུར། སྐྱེས་པ་ན་གཞོན་དེས་རང་གི་ཆུང་མ་མ་མཐོང་སྟབས། རང་གི་སེམས་ཡོངས་སུ་
བཅོམ་ལྡན་འདས་ལ་གཏོད་ཐུབ་པ་བྱུང་སྟེ། གང་ལ་དགའ་ཞེན་དང་དད་གུས་ཤུགས་ཆེ་རུ་སོང་།
དེ་ནས་བཅོམ་ལྡན་འདས་ཀྱི་ཞལ་ནས། རིགས་ཀྱི་བུ། འདོད་ཆགས་འདྲ་བའི་མེ་མེད་དེ། །ཞེ་སྡང་
དང་ཁོང་ཁྲོ་འདྲ་བའི་ངན་པ་མེད། །ཕུང་པོ་ལྔ་འདྲ་བའི་སྡུག་བསྔལ་མེད། །ཞི་བའམ་ཐར་པ་ལས་
ལྷག་བདེ་བ་མེད་ཅེས་གསུངས། དེ་ལྟར་ཆོས་བསྟན་པའི་མཇུག་ཐོགས་དེར་ཁྱོ་ཤུགས་གཉིས་ལ་
རྒྱུན་ཞུགས་ཀྱི་གོ་འཕང་ཐོབ་བོ།།
བསྟན་དོན། ཁོང་ཁྲོ་འདྲ་བའི་མེ་མེད། ཞེ་སྡང་འདྲ་བའི་ཉེས་པ་མེད། བདག་གིར་ཞེན་པའི་
ཕུང་པོ་འདྲ་བའི་སྡུག་བསྔལ་མེད། ཐར་པའི་བདེ་བ་ལས་ལྷག་བདེ་བ་མེད་དོ།།
འགྲེལ་པ། ཕུང་པོ་འདྲ་བའི་སྡུག་བསྔལ་མེད་དེ། ཕུང་པོ་ལྔ་པོ་འདི་དག་ནང་ལུས་སེམས་
གཉིས་ཀྱི་ཆོས་ཐམས་ཅད་བསྡུས་ཏེ་གསུངས་པ་དང༌། དེ་དག་ནི་གཏི་མུག་ཅན་ལ་བདག་གིར་
རམ་རང་གཤིས་སུ་སྣང༌། ལྔ་པོ་ནི། གཟུགས་ཀྱི་ཕུང་པོ། ཚོར་བའི་ཕུང་པོ། འདུ་ཤེས་ཀྱི་ཕུང་
པོ༑ འདུ་བྱེད་ཀྱི་ཕུང་པོ། རྣམ་པར་ཤེས་པའི་ཕུང་པོའོ།།འདས་པ་དང༌། ད་ལྟ་བ། མ་འོངས་པ།
རང་ངམ་གཞན། ཕྲ་མོའམ་རགས་པ། མཐོ་བའམ་དམའ་བ། རིང་བའམ་ཉེ་བ་བཅས་ཀྱི་གཟུགས་
སུ་གྲུབ་པའི་ཆོས་གང་ཡིན་ཀྱང་གཟུགས་ཀྱི་ཕུང་པོའི་ནང་བསྡུ། ཚོར་བ་དང༌། འདུ་ཤེས། འདུ་
བྱེད་བཅས་ཀྱི་ཆོས་གང་ཡིན་པ་རྣམ་པར་ཤེས་པའི་ཕུང་པོའི་ནང་བསྡུ། གཞན་ཡང་སེམས་དང་
གཟུགས་གཉིས་སུ་དབྱེ་ཞིང་། ཆོས་ཀྱི་རྣམ་གྲངས་ཞེས་བྱ་བའི་ནང་ཆོས་རྣམས་སྡེ་ཚན་གསུམ་དུ་
ཕྱེ༑ གང་ཟག་ཅེས་པ་ནི་དོན་དམ་དུ་ལུས་སེམས་གཉིས་ཀྱི་རྒྱུན་ཙམ་ལས་མ་འདས་ཤིང༌། རྒྱུན་
དེའང་གདོད་མ་ནས་འོངས་ཏེ་ཤི་བའི་འོག་ཏུའང་མུ་མཐུད་གནས་པར་བྱེད་དོ། །འོན་ཏེ་ཕུང་པོ་ལྔ་
པོ་རེ་རེའམ་ཚོགས་པ་གང་དུའང་བདེན་པར་གྲུབ་པའི་བདག་རང་རྐྱ་བ་ཞིག་མེད་ཅིང་། དེ་དག་ལ་
མ་ལྟོས་པར་དེ་ལྟའི་ངོ་བོ་ཞིག་ཀྱང་རྙེད་རྒྱུ་མེད་དོ། །མདོར་ན། དེ་ལྟར་གྲུབ་པར་འཛིན་པའི་འཛིན་
པ་དེ་དོན་དམ་དུ་འཁྲུལ་བ་འབའ་ཞིག་ཏུ་ཟད་དོ།།
ཤིང་རྟའི་ཡན་ལག་ཚོགས་རྣམས་ལ༎
ཇི་ལྟར་ཤིང་རྟར་བཏགས་པ་བཞིན༎
དེ་བཞིན་ཕུང་པོ་ལྔ་ཚོགས་ལ།
གང་ཟག་ཅེས་ནི་བརྗོད་པར་བྱ༎
བཅོམ་ལྡན་འདས་ཀྱིས་དེ་ལྟར་སྡེ་ཚན་ལྔ་རུ་ཕྱེས་ནའང་ལྔ་པོ་འདི་དག་དོན་དམ་པར་མ་གྲུབ་
ཅིང༌། རི་རེས་སེམས་ཀྱི་གནས་སྟངས་ཐ་མི་དད་པ་གཉིས་དུས་གཅིག་ཏུ་སྐྱེ་བར་མི་བྱེད། དཔེར་
ན༑ རྣམ་ཤེས་གཅིག་གི་འཁོར་དུ་ཚོར་བ་བདེ་སྡུག་གང་ལྟར་ཡང་རིགས་གཅིག་ལས་མི་སྐྱེ། དེ་
བཞིན་དུ་འདུ་ཤེས་གཉིས་དུས་གཅིག་ཏུ་མི་འབྱུང༌། རྣམ་པར་ཤེས་པའང་དུས་གཅིག་ལ་གཅིག་
ལས་མི་སྐྱེ། དཔེར་ན། མིག་ཤེས་དང༌། རྣ་ཤེས། ཡིད་ཀྱི་རྣམ་པར་ཤེས་པ་ལྟ་བུ། སེམས་བྱུང་ལྔ་
བཅུ་ལས་གྲངས་ངེས་མེད་ཅིག་རྟག་ཏུ་རྣམ་ཤེས་ཐམས་ཅད་ཀྱི་འཁོར་དུ་གནས།
ཕུང་པོ་ལྔ་ཞེས་པ་སྡེ་ཚན་ཙམ་དུ་ཕྱེས་པ་མི་ཤེས་པའི་ནང་ཆོས་ཐོག་གི་མཁས་པ་འགའ་
ཞིག་གིས་དེ་དག་ཧྲིལ་པོའི་ངོ་བོར་༼ཕུང་པོ།༽མཐོང་ནའང༌། གོང་དུ་གསལ་བ་བཞིན་དེ་ལྟར་གྲུབ་
པ་མི་སྲིད་ཅིང་ལྔ་པོ་དུས་མཉམ་དུ་ནམ་ཡང་མི་འབྱུང་ངོ༌། །ལུས་དང་སེམས་ཀྱི་རྒྱུན་ག་གེ་མོ་
ཞིག་གི་ནང་ལྔ་པོའི་ཡ་གྱལ་གང་ལྟར་ཡང་གནས་སྐབས་ཙམ་དུ་ཟད་ཅིང་ཕུང་པོ་ཞེས་པ་ནི་དེ་དག་
བསྡུས་པ་ཙམ་མོ། །ཚོར་བ་དང༌། འདུ་ཤེས། འདུ་བྱེད་བཅས་ནི་རྣམ་ཤེས་གཅིག་གི་རྣམ་པ་དང་
བྱེད་ལས་ཐ་དད་ཙམ་མོ༎
ནད་ཐུ་ཤོས་དང་བདེ་བ་ཆེ་ཤོས།
༡༥ (༥) ཁྱིམ་པ་སློབ་མ་ཞིག་གི་སྒྲུང་།
ཡུལ་ཨཱལབིའི་(Alavi) གྲོང་གསེབ་ཏུ་ཁྱིམ་པ་སློབ་མ་ཞིག་ལ་སངས་རྒྱས་བཅོམ་ལྡན་འདས་
ཀྱིས་ཚིགས་སུ་བཅད་པ་འདི་གསུངས་སོ།
བཀྲེས་པ་ནད་ཀྱི་ཐུ་ཤོས་ཏེ། །འཁོར་བ་དགྲ་ཡི་ཐུ་བོ་ཉིད།།
འདི་རྣམས་ཤེས་པ་ལ་ལྟོས་ན། །མཆོག་གི་བདེ་བ་མྱང་འདས་ཡིན།།
གླེང་གཞི། ཉིན་ཞིག་བཅོམ་ལྡན་འདས་ཀྱི་གཟིགས་སྣང་དུ་ཡུལ་ཨཱལབིའི་གྲོང་གསེབ་ནང་གི་སྐྱེས་
པ་དབུལ་ཕོངས་ཤིག་ལ་རྒྱུན་ཞུགས་ཀྱི་གོ་འཕང་འཐོབ་ལ་ཉེ་བ་གཟིགས་ཏེ། མཉན་ཡོད་ལས་
དཔག་ཚད་སུམ་ཅུའི་སར་ཡོད་པའི་གྲོང་དེར་གཤེགས་སོ། །ཉིན་དེར་སྐྱེས་པ་དེའི་གླང་བརླགས་
ཏེ་གང་སར་འཚོལ་དུ་བསྐྱོད་པའི་ཚེ། ཡུལ་ཨཱལབིའི་གྲོང་མིས་བཅོམ་ལྡན་འཁོར་དང་བཅས་པར་
བསོད་སྙོམས་འབུལ་བ་དང་སྟབས་ཁེལ། བསོད་སྙོམས་གྲུབ་པའི་རྗེས་ཡུལ་མི་རྣམས་ཀྱིས་བཅོམ་
ལྡན་འདས་ཀྱི་དྲུང་ནས་ཆོས་ཉན་རྒྱུར་གྲ་སྒྲིག་ཨང་གསར་བགྱིས། འོན་ཏེ་བཅོམ་ལྡན་འདས་ཀྱིས་
དེ་མ་ཁད་ལ་ཆོས་མ་གསུང་པར་སྐྱེས་པ་དེ་བསྒུགས་ནས་བཞུགས། མཐར་གླང་རྙེད་པ་དང་རྟབ་
རྟབ་པོར་བཅོམ་ལྡན་འདས་གང་དུ་བཞུགས་པའི་ཕྱོགས་སུ་ཤར་གྱིས་འོངས། དེའི་ཚེ་སྐྱེས་པ་
དེ་ཐང་ཆད་ཅིང་གྲོད་ཁོག་ཀྱང་ལྟོགས་ནས་གདའ། དེར་བརྟེན་བཅོམ་ལྡན་ཀྱིས་སྦྱིན་བདག་ལ་
སྐྱེས་པ་དེར་ཟས་སྦྱིན་དུ་བཀའ་བསྩལ་ཏེ། ཟས་ཚར་བ་དང་ད་གཟོད་ཆོས་རྣམས་རིམ་པ་བཞིན་
དུ་ངོ་སྤྲོད་མཛད་དེ་མཐར་བདེན་པ་བཞི་ལས་བརྩམས་པའི་ཆོས་གསུངས་པས། སྐྱེས་པ་དེར་རྒྱུན་
ཞུགས་ཀྱི་གོ་འཕང་ཐོབ་བོ།།
དེ་རྗེས་བཅོམ་ལྡན་འཁོར་དང་བཅས་པ་རྒྱལ་བྱེད་ཚལ་གྱི་དགོན་དུ་ཕྱིར་ཕེབས། ཕེབས་
ལམ་དུ་དགེ་འདུན་པ་རྣམས་ན་རེ། བཅོམ་ལྡན་འདས་ཀྱིས་ཆོས་མ་གསུང་སྔོན་སྐྱེས་པ་དེ་བསྒུགས་
ནས་ད་དུང་ཟས་ཀྱང་སྦྱིན་དུ་བཀའ་བསྩལ་པ་ནི་རྒྱུ་མཚན་ཅི་ཡིན་ནམ་སྙམ་སྟེ་ཧ་ལས། ཚུལ་དེ་
བཅོམ་ལྡན་འདས་ཀྱི་གསན་པ་དང་། འདི་སྐད་ཅེས་བཀའ་བསྩལ་ཏོ། །དགེ་འདུན་དག །ཁྱེད་ཅག་
གིས་བཤད་པ་བདེན་ནའང་། ང་འདིར་དཔག་ཚད་སུམ་ཅུའི་ས་ནས་འོངས་དོན་ཁྱེད་ཅག་གིས་མི་
ཤེས་སོ། །དེ་ཅིའི་ཕྱིར་ཞེ་ན། ཁོ་པ་དམ་པའི་ཆོས་ལ་འཇུག་རྒྱུར་མཐུན་རྐྱེན་འཛོམས་མོད་ཀྱི། རང་
གི་གླང་བརླགས་པ་འཚོལ་དུ་གང་སར་བསྐྱོད་སྟབས། ཐང་ཆད་ཅིང་གྲོད་ཁོག་ལྟོགས་པས། ཁོ་པའི་
ལྟོགས་གཟེར་མ་སེལ་ན་བར་ཆད་འོང་ངེས་པ་ངས་ཤེས་སོ། །དགེ་འདུན་དག །ཟས་གྲུབ་པའི་རྗེས་
བཟོད་དཀའ་བའི་དེ་ལྟའི་ལྟོགས་གཟེར་མི་འབྱུང་ངོ༌། །ཞེས་གསུངས།།
བསྟན་དོན། ནད་ཀྱི་ནང་ནས་ཚབས་ཆེ་ཤོས་ནི་ལྟོགས་པའོ། །སྡུག་བསྔལ་ཆེ་ཤོས་ནི་འདུ་
བྱེད་ཀྱི་ཆོས་ལ་བརྟེན་པའོ། །ཚུལ་དེ་ལེགས་པར་ཤེས་ན། མྱང་འདས་སམ་ཐར་པའི་གོ་འ
ནི་བླ་ན་མེད་པ་བདེ་བའི་དབྱིངས་སོ།།
འགྲེལ་པ། འདུ་བྱེད་ཅེས་པའི་ཐ་སྙད་འདི་དོན་མང་པོར་འཇུག་པ་ཤེས་དགོས། ཡོངས་
གྲགས་སུ་ལེགས་སྦྱར་གྱི་ཐ་སྙད་དེ་ལ་འདུ་བྱེད་ཅེས་བཀོལ་བ་དང༌། སྐབས་དོན་སོ་སོར་མི་འདྲ་
བའང་ཡོད། གཞན་ཡང་ཐ་སྙད་དེ་ལས་དངོས་སུ་གསོག་པའམ་བརྒྱུད་ནས་གསོག་པ། ཡང་གཉིས་
ཀར་གོ་བའང་ཡོད༎
བླ་ན་མེད་པའི་ཐོབ་པ་བཞི།
༡༥ (༦) ཡུལ་ཀོ་ས་ལའི་རྒྱལ་པོ་གསལ་རྒྱལ་གྱི་སྒྲུང་།
སངས་རྒྱས་བཅོམ་ལྡན་འདས་རྒྱལ་བྱེད་ཚལ་གྱི་དགོན་དུ་བཞུགས་པའི་ཚེ། ཡུལ་ཀོ་ས་ལའི་རྒྱལ་
པོ་གསལ་རྒྱལ་ལ་ཚིགས་སུ་བཅད་པ་འདི་གསུངས་སོ།
ནད་མེད་པ་ནི་རྙེད་པའི་མཆོག །ཆོག་ཤེས་པ་ནི་ནོར་གྱི་མཆོག།
མཛའ་བའི་གྲོགས་ནི་གཉེན་གྱི་མཆོག །མྱ་ངན་འདས་པ་བདེ་བའི་མཆོག།
གླེང་གཞི། ཡུལ་ཀོ་ས་ལའི་རྒྱལ་པོ་གསལ་རྒྱལ་གྱི་སྐུ་ཚེའི་དུས་ཀྱི་ཆ་ཤས་ཤིག་རིང་སྤོད་དང་
སྨན་རྫས་བླུགས་པའི་འབྲས་ཆན་བཞེས་ནས་འཚོས། ཉིན་ཞིག་ཞོགས་པ་དྲོ་ཟས་བཞེས་དྲགས་
ནས་གཉིད་ཐིབས་ཐིབས་བྱས་པ་ལས་སངས་མ་ཐུབ་པར་ངལ་དུབ་ཆེན་པོས་གོམ་པ་འཁྱོར་བཞིན་
བཅོམ་ལྡན་འདས་མཇལ་དུ་བསྐྱོད། གཉིད་འཐིབས་ཀྱང་ཁུག་མ་ནུས་པར་ཟུར་ཞིག་ཏུ་ཙོག་པུར་
བསྡད། དེ་མ་ཐག་བཅོམ་ལྡན་འདས་ཀྱི་ཞལ་ནས། ཀྱེ་རྒྱལ་པོ་ཆེན་པོ། ཁྱེད་ངལ་གསོ་མ་བརྒྱབ་
པར་འདིར་ཕེབས་སམ་ཞེས་བཀའ་གནང་པར། ལགས་མིན། ཟས་བཟས་པའི་རྗེས་བདག་རྟག་ཏུ་
ངལ་བས་མནར་བཞིན་གདའ་ཞེས་ཞུས།
དེ་ལ་བཅོམ་ལྡན་འདས་ཀྱིས་འདི་སྐད་ཅེས་བཀའ་བསྩལ། ཀྱེ་རྒྱལ་པོ་ཆེན་པོ། ཟས་ཚོད་
མེད་དུ་སྤྱོད་པས་དེ་ལྟའི་སྡུག་བསྔལ་འབྱུང་ངོ༌། །ཞེས་འདི་ལྟར་བདམས་སོ། །ཅི་སྟེ་སྒྱིད་ལུག་པའི་
དབང་དུ་སོང་ནས་ཟས་ཚོད་མེད་བཟའ་བ་དང་། གཉིད་ལ་ཆགས་པ། ཕག་ལྟར་ཉལ་ཏེ་སྒྲེ་ལོག་
བརྒྱབ་ནས་དུས་འདའ་བར་བྱས་ན། དེ་ལྟའི་སྐྱེ་བོ་དེ་(འཁོར་བ་ན་) སྐྱེ་བ་རྒྱུན་མ་ཆད་པར་ལེན་ནོ།
ཞེས་དང༌། ཡང་མུ་མཐུད་དེ། ཀྱེ་རྒྱལ་པོ། ཟས་ལ་ཚོད་ཤེས་པ་ཅིས་ཀྱང་བྱ་དགོས་སོ། །དེ་ཅིའི་
ཕྱིར་ཞེ་ན། ཟས་ལ་ཚོད་ཤེས་པས་བདེ་བ་འབྱུང་ངོ་། ཞེས་དང༌། གཞན་ཡང་ཅི་སྟེ་སྐྱེ་བོ་ཞིག་གིས་
རྟག་ཏུ་དྲན་ཤེས་བསྟེན་ནས་ཟས་ལ་ཚོད་ཤེས་པ་ན། ཁོ་པར་སྡུག་བསྔལ་བྱུང་ཡང་ཆེན་པོ་མི་
འབྱུང་ངོ༌། །རྟག་ཏུ་བརྩོན་འགྲུས་བརྩམས་ན་རྒ་བའི་སྡུག་བསྔལ་མྱུར་མྱུར་པོར་མི་འབྱུང་ངོ་། ཞེས་
བཀའ་བསྩལ་ཏོ༎
ཆོས་གང་བསྟན་པ་རྒྱལ་པོས་ཡིད་ལ་བཟུང་མ་ཐུབ་སྟབས་གམ་དུ་ཡོད་པའི་རྒྱལ་པོའི་ཚ་བོ་
ཤུ་དྷ་སཱ་ནཱ་(Sudassana) ལ་འཛིན་དུ་བཅུག །ཚ་བོ་ན་རེ། བདག་གིས་ཆོས་དེ་དག་བློ་ལ་བཟུང་
ནས་ཅི་བྱེད་དགོས་ལགས་སམ་ཞེས་བཅོམ་ལྡན་འདས་ལ་ཞུས་པས། བཅོམ་ལྡན་འདས་ཀྱི་ཞལ་
ནས། རྒྱལ་པོ་མཆོག་ཞལ་ལག་མཆོད་པའི་སྐབས་འབྲས་ཆན་རྡོག་པོ་མཐའ་མ་དེ་མཆོད་ལ་ཉེ་བ་
ན༑ བུ་ཁྱོད་ཀྱིས་གང་བློ་ལ་བཟུང་བའི་ཆོས་རྣམས་ངག་ནས་སྐྱོར་ཅིག །རྒྱལ་པོས་དེའི་དོན་རྣམས་
ཤེས་ནས་འབྲས་རྡོག་པོ་དེ་མ་མཆོད་པར་འཕྲལ་མར་བསྐྱུར་རོ། །ཡང་རྒྱལ་པོར་ཞལ་ལག་རྗེས་
མ་དེ་གྲ་སྒྲིག་བྱེད་སྐབས། བསྐྱུར་བའི་འབྲས་རྡོག་དེའི་ཚོད་ཙམ་གྱི་འབྲས་སོས་པ་ཚོས་ཤིག་
ཅེས་བཀའ་གནང་། ཚ་བོས་ལེགས་སོ་ཞེས་ཞུས་ཏེ། སྔ་དགོང་གཉིས་ལ་རྒྱལ་པོ་ཞལ་ལག་མཆོད་
པའི་སྐབས་ཚ་བོས་ཡིད་ལ་བཟུང་བའི་ཆོས་རྣམས་ངག་ནས་བཏོན་པས། །རྒྱལ་པོས་གསན་ནས་
དངུལ་སྲང་སྟོང་ཚོ་མང་པོ་སྦྱིན་གཏོང་མཛད། ཆོས་ཀྱི་དོན་རྣམས་ཤེས་པས་ཉིན་གཅིག་ལ་སྤྱད་
བྱའི་འབྲས་ཆན་ལ་ཚོད་ཤེས་པ་བྱས་ཏེ་དེ་ལས་མང་བ་མི་སྤྱད་དོ། དེ་ལྟའི་ཁ་ཟས་སྤྱོད་འགྲོས་
ཀྱིས་རྐྱེན་པས་རྒྱལ་པོའི་སྐུ་གཟུགས་ཅུང་རིད་པོར་གྱུར་མོད་ཀྱི། ཐུགས་རབ་དུ་མཉེས་ནས་དགའ་
བ་ཚད་མེད་བྱུང་།
ཉིན་ཞིག་རྒྱལ་པོས་བཅོམ་ལྡན་འདས་མཇལ་དུ་བསྐྱོད་དེ་གང་གི་ཞབས་ལ་བཏུད་ནས་འདི་
སྐད་ཅེས་གསོལ། ད་ཆ་བདག་ཧ་ཅང་སྐྱིད་པོར་གདའ། བདག་གིས་སླར་ཁྱི་ར་རྒྱག་པ་དང༌། གཅན་
གཟན་དང་རྟ་རྒོད་ཀྱང་འཛིན་ཐུབ། སྔོན་བདག་གིས་ཚ་བོ་དང་ལྷན་དུ་ཁ་རྩོད་མང་དུ་བགྱིས་ནའང་།
ད་ཆ་བདག་གི་སྲས་མོ་བཇིརཱ་(Vajira) ཚ་བོའི་ཆུང་མར་བྱིན། ནོར་སྐལ་དུ་གྲོང་འདི་སྟེར་བས།
གྲོང་གི་རྫིང་བུའི་ནང་ཁྲུས་ཀྱང་བྱ་རིགས་ཤིང༌། །ཚ་བོ་དང་ལྷན་དུ་འཁྲུག་རྩོད་བགྱིད་བ་ཐམས་ཅད་
ཞི་བས་བདག་དགའ་བས་ཚིམས་སོ། སྔོན་རྒྱལ་པོ་བཙུན་འཁོར་ལ་བདག་པའི་རིན་ཆེན་གྱི་ནོར་
ཞིག་བརླགས་པ་ཉེ་བའི་ཆར་སླར་རྙེད་པས་བདག་དགའ་བས་ཚིམས་སོ། །ཁྱེད་ཀྱི་སློབ་མ་དང་
མཛའ་འབྲེལ་འཛུགས་རྒྱུའི་འདོད་པས། ཁྱེད་ཀྱི་སྐུ་མཆེད་ཅིག་གི་བུ་མོ་བདག་གི་ཁྱིམ་དུ་དྲངས་
པས་བདག་དགའ་བས་ཚིམས་སོ། །ཞེས་ཞུས། དེ་ལ་བཅོམ་ལྡན་འདས་ཀྱིས་འདི་སྐད་ཅེས་བཀའ་
བསྩལ་ཏོ། །ཀྱེ་རྒྱལ་པོ་མཆོག །(ལུས་སེམས་ཀྱི་)བདེ་ཐང་ནི་འཐོབ་ན་འདོད་པའི་རྙེད་པ་མཆོག་གོ །
ཆོས་ཤེས་པའི་སྒོ་ནས་གང་ཐོབ་པ་ནི་ནོར་གྱི་མཆོག་གོ།མཛའ་བའི་གྲོགས་ནི་གཉེན་གྱི་མཆོག་གོ །
འོན་ཏེ་ཞི་བ་མྱ་ངན་ལས་འདས་པ་ལ་མཉམ་པའི་བདེ་བ་ནི་མེད་དོ། །ཞེས་གསུངས༎
བསྟན་དོན། བདེ་ཐང་ནི་རྙེད་པ་ཀུན་གྱི་ནང་ནས་མཆོག་གོ །སེམས་ཀྱི་ཞི་བདེ་ནི་ནོར་གྱི་
མཆོག་གོ།མཛའ་བའི་གྲོགས་ནི་གཉེན་གྱི་མཆོག་གོ།མྱ་ངན་ལས་འདས་པ་ནི་བདེ་བའི་མཆོག་གོ།
འགྲེལ་པ། མཛའ་བའི་གྲོགས་ནི་གཉེན་གྱི་ནང་ནས་མཆོག་དང༌། སྤྱིར་གཉེན་རྣམས་བློ་
ཐུབ་ཏུ་བརྩི་ཞིང༌། ཡིད་ཆེས་ནི་མཛའ་འབྲེལ་གྱི་གཞི་རྟེན་དུ་གནས། ཁ་རྒྱུན་དུ། ཅི་སྟེ་མི་ཞིག་
གིས་ཐ་ན་སོ་སོའི་ཕ་མ་གཙོས་པའི་གཉེན་རྣམས་ལའང་ཡིད་ཆེས་མེད་ན། དེ་དག་དོན་དུ་གཉེན་
དུ་མི་གནས་ཤིང༌། འོན་ཏེ་འབྲེལ་བ་མེད་པའི་མི་ཞིག་ལ་རང་ངོས་ནས་ཡིད་ཆེས་གཙང་མ་ཐུབ་
ན༑ དེ་ནི་དོན་དམ་པའི་གཉེན་ནོ། །ཡིད་ཆེས་ཀྱིས་མཐུན་ལམ་དང༌། ཉེ་འབྲེལ། སྤོབས་པ་བཅས་
ཤུགས་ཀྱིས་བསྟན། ལ་ལ་རྒྱུད་ཤིན་ཏུ་རྩུབ་པས་དེ་དག་གི་ཀུན་སློང་དཔོག་དཀའ་ཞིང་། དེ་དག་
ལ་བློ་གཏད་ན་འབྲས་བུ་མི་སྡུག་པ་འབྱུང་བར་འགྱུར་རོ། །བཅོས་མིན་གྱི་ཡིད་ཆེས་ལས་འབྲས་
བུ་བཟང་པོ་འབྱུང་ཞིང༌། སེར་སྣ་དང༌། སྒྱིད་ལུག །ལོག་པའི་ཡིད་ཆེས་བཅས་ནི་ཉེས་པ་འབྱུང་
བའི་སྒོ་གསུམ་མོ།།
ཉེ་བར་ཞི་བ་རབ་ཏུ་གཙང༌།
༡༥ (༧) ཚེ་དང་ལྡན་པ་སྐར་རྒྱལ་གྱི་སྒྲུང་།
སངས་རྒྱས་བཅོམ་ལྡན་འདས་ཀྱིས་ཚིགས་སུ་བཅད་པ་འདི་ཚེ་དང་ལྡན་པ་སྐར་རྒྱལ་ལ་
གསུངས་སོ ༎
རབ་ཏུ་དབེན་པའི་རོ་དང་ནི། །ཉེ་བར་ཞི་བའི་རོ་བཏུང་ནས།།
ཆོས་ཀྱི་དགའ་བའི་རོ་འཐུང་བ། །འཇིག་པ་མེད་ཅིང་སྡིག་མེད་འགྱུར།།
གླེང་གཞི། བཅོམ་ལྡན་འདས་ཀྱིས་ད་ནས་བརྩིས་པའི་ཟླ་བ་བཞིའི་ནང་ཚུད་གང་ཉིད་ཡོངས་སུ་
མྱ་ངན་ལས་འདའ་བར་འགྱུར་རོ། །ཞེས་བཀའ་བསྩལ་པ་དང༌། འཁོར་དགེ་འདུན་མང་པོ་བག་
འཁུམས་པ་དང་གདུང་བས་གཟིར་ཏེ། ཅི་བྱ་གཏོལ་མེད་ལ་ཐུག་ནས་བཅོམ་ལྡན་འདས་ཀྱི་དྲུང་དུ་
བསྐོར་ནས་བསྡད་དོ། །འོན་ཏེ་ཚེ་དང་ལྡན་པ་སྐར་རྒྱལ་གྱིས་བཅོམ་ལྡན་འདས་སྐུ་འཚོ་གཞེད་
མཛད་པའི་སྐབས་སུ་དགྲ་བཅོམ་པའི་གོ་འཕང་ཅིས་ཀྱང་འཐོབ་པར་བྱའོ་ཞེས་དམ་བཅས་པ་
བཞིན་གམ་དུ་མ་བཅར་བར། སྒོམ་སྒྲུབ་ཉམས་ལེན་སླད་གནས་དབེན་པ་ཞིག་ཏུ་བསྐྱོད། ཚུལ་དེ་
དགེ་འདུན་གཞན་གྱིས་མཐོང་བ་ན། ཁོ་པའི་སྤྱོད་ཚུལ་ལ་རབ་ཏུ་རྨོངས་ཏེ་བཅོམ་ལྡན་འདས་ཀྱི་
དྲུང་དུ་ཁྲིད་ནས་འདི་སྐད་ཅེས་གསོལ། སློབ་དཔོན་ལགས། དགེ་འདུན་འདིས་ཁྱེད་ལ་བརྩི་བཀུར་
མེད་པར། གཅིག་པུར་གནས་ཏེ་ཁྱེད་ཀྱི་དྲུང་དུ་མི་འོངས་སོ། །ཞེས་གསོལ་བ་ན། ཚེ་དང་ལྡན
པ་སྐར་རྒྱལ་ན་རེ། བཅོམ་ལྡན་འདས་སྐུ་ཡོངས་སུ་མྱ་ངན་ལས་མ་འདས་སྔོན་བདག་གིས་དགྲ་
བཅོམ་པའི་གོ་འཕང་འཐོབ་ཕྱིར་བརྩོན་འགྲུས་རྩོམ་བཞིན་པ་ལགས་ན། རྒྱུ་མཚན་དེ་ཉིད་ཀྱི་ཕྱིར་
བདག་བཅོམ་ལྡན་འདས་ཀྱི་དྲུང་དུ་མ་བཅར་རོ། །ཞེས་དགེ་འདུན་རྣམས་ལ་འགྲེལ་བཤད་བགྱིས།
དེ་བཅོམ་ལྡན་འདས་ཀྱིས་གསན་ཏེ་འདི་སྐད་ཅེས་བཀའ་བསྩལ་ཏོ། །དགེ་འདུན་དག །གང་དག་
བདག་ལ་བརྩེ་བ་དང་གུས་པ་རྣམས་ཀྱིས་སྐར་རྒྱལ་ལྟར་ཅིས་ཀྱང་བྱ་དགོས་སོ། །སྐར་རྒྱལ་གྱིས་
ལྷག་མཐོང་ལྟ་བུའི་འཇིག་རྟེན་ལས་འདས་པའི་ཆོས་ཉམས་སུ་བླངས་ཏེ་སྒྲུབ་པའི་མཆོད་པ་འབུལ་
བ་ལས། ཁྱེད་ཅག་ལྟར་མེ་ཏོག་དང༌། དྲི་བཟང་། བདུག་སྤོས་ཙམ་གྱིས་མཆོད་པ་འབུལ་བ་ལ་ཆེར་
མི་རིགས་སོ། །ཞེས་གསུངས། དེ་ལྟར་ཆོས་གསུངས་པའི་མཇུག་ཐོགས་སུ་ཚེ་དང་ལྡན་པ་སྐར་
རྒྱལ་ལ་རྒྱུན་ཞུགས་ཀྱི་གོ་འཕང་ཐོབ་བོ༎
བསྟན་དོན། ཁོང་གིས་སེམས་རྩེ་གཅིག་ཏུ་དབེན་ས་འགྲིམས་ནས་དེའི་རོ་སྟེ་བདེ་བ་མྱོང་
ཞིང༌། ཉོན་མོངས་པ་རབ་ཏུ་ཞི་བའི་བདེ་བ་འཐོབ་པ་དང་། ཆོས་ཀྱི་གནས་ལུགས་མཐོང་བའི་བདེ་
བ་ལ་དགའ་བས་རོལ་ཏེ། འཇིག་པ་མེད་ཅིང་ཉེས་སྐྱོན་ནམ་སྡིག་པ་མེད་པར་འགྱུར་རོ།།
འགྲེལ་པ། ཚིགས་སུ་བཅད་པ་འདིས་(བཅོམ་ལྡན་འདས་ཀྱིས་) ཡོངས་སུ་མྱ་ངན་ལས་འདས་
པ་ཆེན་པོ་མངོན་དུ་མཛད་པ་བསྟན་ཅིང་། སངས་རྒྱས་པའི་གཞུང་ནང་རྒྱས་པར་བཀྲལ་ཡོད། ཚེ་
དང་ལྡན་པ་དགྲ་བཅོམ་སཱུབྷདྡཱ(Subhadda)ནི་སངས་རྒྱས་པའི་ཆོས་ལ་བློ་ཁ་ཕྱོགས་མཁན་
བཅོམ་ལྡན་འདས་ཀྱི་དངོས་སློབ་མཐའ་མ་དེའོ། །ཚེ་དང་ལྡན་པ་ཀུན་དགའ་བོས་བཅོམ་ལྡན་
འདས་མྱ་ངན་ལས་འདས་པའི་རྗེས་གང་གི་སྐུ་གདུང་ཇི་ལྟར་བྱ་དགོས་མིན་ཤེས་འདོད་བྱུང་བར།
བཅོམ་ལྡན་འདས་ཀྱིས་འདི་སྐད་ཅེས་བཀའ་བསྩལ། ངའི་ཤུལ་དུ་ལུས་པར་བསྙེན་བཀུར་བྱ་མི་
དགོས། དེ་ལས་ཁྱོད་ཀྱིས་སོ་སོའི་དོན་(དགྲ་བཅོམ་པའི་གོ་འཕང་)ལ་འབུངས། བག་ཡོད་ཚུལ་མཐུན་
གྱིས། བརྩོན་འགྲུས་རྩོམས་ཤིག་ཅེས་དང༌། བདག་ལ་དད་དམ་གཡོ་བ་མེད་ཅིང་བློ་གྲོས་དང་ལྡན་
པའི་དཔའ་བོ་དང༌། བྲམ་ཟེ། ཁྱིམ་བདག་སོགས་ཡོད་པས་ཁོང་ཚོས་བཀུར་སྟི་བྱེད་པར་འགྱུར་
ཏོ༑ ༑ཞེས་བདམས། དེ་ལྟར་བཀའ་གནང་མ་ཐག་ཚེ་དང་ལྡན་པ་ཀུན་དགའ་བོ་ཡིད་སྐྱོ་ནས་ཆོ་ངེ་
འདོན་བཞིན་ཟུར་ཞིག་ཏུ་བསྐྱོད་དེ་སེམས་ནང་། ཀྱེ་མ་ང་ནི་ད་ལྟའང་སློབ་མ་ཞིག་ཡིན་མོད་ཀྱི།
ངའི་སློབ་དཔོན་མཐར་མྱ་ངན་ལས་འདས་ན། བདག་ལ་མགོན་སྐྱབས་སུས་བྱེད་དམ་ཞེས་སྙམ།
བཅོམ་ལྡན་འདས་ཀྱིས་ཀུན་དགའ་བོ་མེད་པ་གཟིགས་འཕྲལ་གང་གི་དྲུང་དུ་བོས་ནས་འདི་སྐད་
ཅེས་བདམས། རིགས་ཀྱི་བུ་ཀུན་དགའ་བོ། ཁྱོད་མྱ་ངན་མ་བྱེད། མ་ངུ་། སྐྱེས་པའི་མཐའ་མ་བྲལ་
བའི་ཆོས་ཅན་དུ་གནས་ཤིང་། ངེད་ཅག་གིས་ཤིན་ཏུ་གཅེས་པར་འཛིན་པའི་བྱ་དངོས་ཐམས་ཅད་
ཀྱང་ཤུལ་དུ་བཞག་སྟེ་ཆས་དགོས་སོ། །རིགས་ཀྱི་བུ། ཁྱོད་ཀྱིས་བསོད་ནམས་མང་དུ་བསགས་
པས། རིང་མིན་དྲི་མ་དང་བྲལ་བར་འགྱུར་རོ། །ཞེས་བཅོམ་ལྡན་འདས་ཀྱིས་ཀུན་དགའ་བོའི་
དགེ་བའི་ཚོགས་ལ་བསྟོད་དེ་གུས་ཕྱག་ཅིག་བཙལ། དེ་ལྟར་སྒོ་གང་ས་ནས་ཀུན་དགའ་བོར་བླང་
དོར་མཛད་རྗེས་བཅོམ་ལྡན་འདས་ཀྱིས་ཀུན་དགའ་བོ་རྩ་མཆོག་གྲོང་དུ་བརྫངས་ནས་མཱལླའི་
(Malla) རྒྱལ་རྒྱུད་རྣམས་ལ་རིང་མིན་བཅོམ་ལྡན་འདས་ཡོངས་སུ་མྱ་ངན་ལས་འདའ་སྐོར་
ལན་སྐྱེལ་དུ་མངགས། མཱལླིའི་རྒྱལ་པོ་རྣམས་ཀྱིས་ཐོས་འཕྲལ་སྨྲེ་སྔགས་འདོན་བཞིན་རང་རང་
གི་བཙུན་མོ་དང་འཁོར་གཡོག་ན་ཆུང་རྣམས་ཁྲིད་དེ་བཅོམ་ལྡན་འདས་ལ་མཐའ་མའི་གུས་ཕྱག་
འབུལ་བར་བཅར། དེ་ནས་བཅོམ་ལྡན་འདས་ཀྱིས་ཀུན་དགའ་བོར། ངེད་ཅག་སྟོན་པ་མེད་ན། སྟོན་
པ་མེད་པའི་ཡང་དག་པའི་ཆོས་ཀྱིས་ཅི་ཕན་ཞེས་ཁྱོད་ཀྱིས་དྲན་སྲིད་པས། དེ་ལྟར་དྲན་མི་རིགས་
སོ༑ ༑ང་མྱ་ངན་ལས་འདས་པའི་རྗེས་ངས་བསྟན་པའི་ཆོས་རྣམས་ཁྱོད་ཀྱི་སྟོན་པ་ཡིན་པས། དགེ་
འདུན་རྣམས་ཀྱི་ཐུགས་ལ་བབས་ན་འདུལ་ཁྲིམས་ཙག་ཙིག་རིགས་ལ་དག་ཐེར་བྱས་ན་ཆོག་ཅེས་
པ་ལས། བཙན་གྱིས་བཀའ་གཏོང་བའི་ནུས་པ་ལྡན་མོད་ཀྱི། མ་བཏང་བར་དགེ་འདུན་རྣམས་ཀྱིས་
ཅི་དགའ་ལྟོས་ཤིག་ཅེས་བཀའ་གནང་། འདུལ་ཁྲིམས་ཙག་ཙིག་ཁག་ལ་ཅིས་ཀྱང་དག་ཐེར་དགོས་
པ་ནི་བཅོམ་ལྡན་འདས་ཀྱི་དགོངས་པ་མ་ཡིན་ནོ། །ཚེ་དང་ལྡན་པ་འོད་སྲུང་གིས་བཀའ་བསྡུ་དང་
པོ་གཙོ་སྐྱོང་མཛད་དེ་དགེ་འདུན་རྣམས་ཀྱི་ཐུགས་འདོད་ལྟར་འདུལ་ཁྲིམས་གང་ལའང་དག་ཐེར་
བྱ་བར་མི་འགྱུར་བ་བཅོམ་ལྡན་འདས་ཀྱིས་མངོན་ཤེས་ཀྱིས་གཟིགས་སོ། །འདུལ་ཁྲིམས་གང་
ཞིག་ལ་དག་ཐེར་དགོས་པ་བཅོམ་ལྡན་འདས་ཀྱིས་གསལ་ཁ་མ་མཛད་སྟབས། དགེ་འདུན་རྣམས་
མགོ་ཐམ་ཐོམ་དུ་གྱུར་ནས་འདུལ་ཁྲིམས་ཁག་ལ་འགྱུར་བཅོས་མ་བཏང་བར་རང་སོར་འཇོག་རྒྱུར་
ཁ་མཐུན། སླར་བཅོམ་ལྡན་འདས་ཀྱིས་འདི་སྐད་ཅེས་བཀའ་བསྩལ། དགེ་འདུན་དག །ཅི་སྟེ་སངས་
རྒྱས་སམ། ཆོས་སམ། དགེ་འདུན་ནམ། ལམ་མམ། ཐབས་ལ་ཐེ་ཚོམ་ཟ་ན། ང་ལ་དྲི་བ་སྐུལ་ཅིག །
བསམ་བློ་སྔོན་ལ་བཏང་ན་འགྱོད་པ་མི་འོང་ཞེས་གསུངས། དགེ་འདུན་རྣམས་སངས་རྒྱས་ཀྱི་སྐུ་
དྲུང་དུ་ཡོད་ཀྱང་དྲི་བ་སྐུལ་མ་ནུས་པར་ཐམས་ཅད་ཁུ་སིམ་པོར་ལུས། བསྐྱར་དུ་དྲི་བ་སྐུལ་ཅིག་
ཅེས་ལན་གཉིས་པ་དང་གསུམ་པ་གསུངས་པས། སློབ་མ་རྣམས་ད་དུང་ཁུ་སིམ་པོར་ལུས། དེས་
ན་བཅོམ་ལྡན་འདས་ཀྱི་ཞལ་ནས། ང་ལ་དྲི་བ་མ་སྐུལ་བ་དེ་གཅིག་བྱས་ན་བླ་མར་གུས་པའི་དབང་
གིས་ཡིན་ཤས་ཆེ། ཁྱེད་ཅག་ནང་ཕན་ཚུན་གྲོས་སྡུར་གྱིས་ཞེས་བཀའ་གནང་ཀྱང་ད་དུང་སློབ་མ་
རྣམས་ཁུ་སིམ་པོར་ལུས་སོ།།
དེ་མ་ཐག་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །
ལེགས་སོ། །ལེགས་སོ། སློབ་དཔོན་མཆོག །དེ་ལྟ་བས་ན་བདག་མཆེད་གྲོགས་ཚོ་དང་ལྷན་
ཅིག་ཏུ་འགྲོག་པ་ལ་རབ་ཏུ་དགའོ། ། སངས་རྒྱས་དང༌། ཆོས། དགེ་འདུན། ལམ། ཐབས་བཅས་
ལ་ཐེ་ཚོམ་ཟ་མཁན་འདི་དག་གི་ཁོངས་ན་དགེ་འདུན་གཅིག་ཀྱང་མེད་དོ། །ཞེས་ཞུས། དེ་ལ་
བཅོམ་ལྡན་འདས་ཀྱིས། ཀུན་དགའ་བོ། །ཁྱོད་ཀྱིས་ཡིད་ཆེས་ཀྱི་ཐོག་ནས་འདི་ལྟར་སྨྲས་ཤིང༌།
དེ་ལྟར་སངས་རྒྱས་དང༌། ཆོས། དགེ་འདུན། ལམ། ཐབས་བཅས་ལ་ཐེ་ཚོམ་གྱི་དྲི་མ་དང་བཅས་
པ་དགེ་འདུན་རྣམས་ཀྱི་ཁོངས་སུ་གཅིག་ཀྱང་མེད་པ་དེ་བཞིན་གཤེགས་པས་ནི་དངོས་སུ་
རྟོགས་སོ། །དགེ་འདུན་ལྔ་བརྒྱ་པོ་འདི་དག་གི་མཐའ་མ་དེ་རྒྱུན་ཞུགས་ཞུགས་པའོ། །དེ་སླར་
འཁོར་བ་ན་མི་ལྟུང་བར་མཐར་མངོན་པར་རྫོགས་པར་འཚང་རྒྱ་བར་འགྱུར་རོ། །ཞེས་བཀའ་
བསྩལ་ཏོ། །དེ་ནས་བཅོམ་ལྡན་འདས་ཀྱིས་གང་གི་སློབ་མའི་ཚོགས་ལ་མཐའ་མའི་ལམ་སྟོན་འདི་
ལྟར་མཛད་དོ། །རིགས་ཀྱི་བུ་རྣམས་ཉོན་ཅིག །འགྱུར་བའི་རང་བཞིན་ཅན་གྱི་ཆོས་གང་ཡིན་པ་
ཐམས་ཅད་འདུས་བྱས་ལས་མ་འདས་པས། བརྩོན་འགྲུས་རྩོམས་ཤིག་ཅེས་གསུངས་ཏེ། རིམ་
པ་བཞིན་དུ་བསམ་གཏན་དང་པོ་དང༌། གཉིས་པ། གསུམ་པ། བཞི་པ་བཅས་མངོན་དུ་མཛད།
བསམ་གཏན་བཞི་པའི་འདུ་ཤེས་དང་ཚོར་བ་ལས་ལྡང་སྟེ་ནམ་མཁའ་མཐའ་ཡས་དང༌། དེ་ནས་
(གཟུགས་མེད་ཁམས་སུ་) འདུ་ཤེས་མེད་མིན་དང༌། ཅི་ཡང་མེད་པའི་སྐེ་མཆེད་མངོན་དུ་མཛད།
དེ་ལས་ལྡང་ནས་རྣམ་ཤེས་མཐའ་ཡས་དང༌། བསམ་གཏན་བཞི་པ་དང་། གསུམ་པ། གཉིས་
པ༑ དང་པོ་ལ་རིམ་པ་བཞིན་དུ་ཞུགས། བསམ་གཏན་དང་པོ་ལས་ལྡང་སྟེ་ཡོངས་སུ་མྱ་ངན་ལས་
འདས་པ་ཆེན་པོ་མངོན་དུ་མཛད་དོ།།
སྐྱིད་འཕྲད་སྐྱིད་འགྲོག །གཞུང་བཟང་མཁས་པ།
༡༥ (༨) བརྒྱ་བྱིན་གྱི་སྒྲུང་།
སངས་རྒྱས་བཅོམ་ལྡན་འདས་འོད་མའི་ཚལ་གྱི་གྲོང་དུ་བཞུགས་པའི་ཚེ་ལྷའི་དབང་པོ་བརྒྱ་བྱིན་
ལ་ཚིགས་སུ་བཅད་པ་འདི་དག་གསུངས་སོ།།
འཕགས་པ་རྣམས་ནི་མཐོང་བ་ལེགས། །ཡང་དག་འགྲོགས་པ་རྟག་ཏུ་བདེ༎
བྱིས་པ་རྣམས་ནི་མ་མཐོང་ན། །རྟག་ཏུ་བདེ་བ་ཉིད་དུ་འགྱུར།
བྱིས་དང་ལྷན་ཅིག་སྤྱོད་པ་ནི། །ཡུན་རིང་དུས་སུ་མྱ་ངན་འགྱུར།
བྱིས་པ་རྣམས་ནི་དགྲ་བཞིན་ཏེ། །འགྲོགས་ན་ཀུན་ཏུ་སྡུག་བསྔལ་འགྱུར།༎
བརྟན་པ་རྣམས་ནི་གཉེན་བཞིན་ཏེ། །ཡང་དག་འགྲོགས་ན་བདེ་བར་གནས།
དེས་ན་གཞུང་བཟང་མཁས་པ་མང་ཐོས་ལྡན། །ཚུལ་བརྟན་བརྟུལ་ཞུཊ་ཅན་དང་ཡ་རབས་ཏེ།།
དེ་འདྲའི་སྐྱེས་བུ་དམ་པ་བློ་ལྡན་རྣམས། །སྐར་མའི་ལམ་ལ་ཟླ་བ་བཞིན་ཏུ་བསྟེན།
གླེང་གཞི། སངས་རྒྱས་བཅོམ་ལྡན་འདས་སྐུ་མྱ་ངན་ལས་མ་འདས་ཙམ་གྱི་སྔོན་ན་སྐུ་གཟུགས་
ལ་རྒྱུ་ཚད་ཀྱི་སྙུང་གཞི་བཞེས་པ་ན། ལྷའི་དབང་པོ་བརྒྱ་བྱིན་གྱིས་ཤེས་ཏེ། བཅོམ་ལྡན་འདས་ཀྱི་
གམ་དུ་བཅར་ནས་བསྙེན་བཀུར་ཞུ་རྒྱུ་ནི་ཁོ་པའི་ལས་འགན་ཡིན་པར་སྙམ། དེ་བཞིན་དུ་ཁོ་པས་
རང་གི་འཕྲལ་གྱི་ལས་དོན་མཚམས་བཞག་སྟེ་དཔག་ཚད་གསུམ་གྱི་ས་ནས་བཅོམ་ལྡན་འདས་ཀྱི་
དྲུང་དུ་བཅར། ལག་ཟུང་ཞབས་ལ་རེག་ནས་གུས་ཕྱག་བཙལ་པས། བཅོམ་ལྡན་འདས་ཀྱིས། ཁྱེད་
སུ་ཡིན་ནམ། ཞེས་དྲིས་པར། ང་བརྒྱ་བྱིན་ཡིན་ཞེས་ཞུས། འདིར་ཅིའི་ཕྱིར་འོངས་སམ་ཞེས་བཀའ་
འདྲི་གནང་པར། ཁྱེད་སྙུང་གཞི་བཞེས་པའི་སྐབས་ཞབས་ཏོག་ཞུ་བར་བཅར་བ་ཡིན་ཞེས་ཞུས། དེ་
ལ་བཅོམ་ལྡན་འདས་ཀྱིས་འདི་སྐད་ཅེས་བཀའ་བསྩལ། བརྒྱ་བྱིན། ལྷ་རྣམས་ལ་དཔག་ཚད་བརྒྱའི་
ས་ནས་ཀྱང་རུལ་པ་ཞིག་མགྲིན་པར་བཏགས་པ་ལྟ་བུར་མིའི་དྲི་ང་བས། ཁྱོད་འདི་ལས་བྱོན་ཅིག །
ང་ལ་དན་གྲོགས་དགེ་འདུན་ཡོད་ཅེས་གསུངས། ཡང་བརྒྱ་བྱིན་ན་རེ། བདག་གིས་དཔག་ཚད་
བརྒྱད་ཅུ་གྱ་བཞིའི་ས་ནས་བཅོམ་ལྡན་ཁྱེད་ཀྱི་ཡོན་ཏན་གྱི་དྲི་བཟང་ཁ་བས་འདིར་འོངས། བདག་
གཅིག་པུས་ཁྱེད་ཀྱི་སྙུང་གཞི་བཅོས་ནུས་སོ། །ཞེས་གསོལ། དེ་ནས་བཅོམ་ལྡན་འདས་ཀྱི་བཤང་
བ་བླུགས་པའི་བཤང་ཏོག་ལ་སུའང་ལག་པ་འཆང་མ་བཅུག་པར་བརྒྱ་བྱིན་རང་ཉིད་ཀྱི་མགོ་ཐོག་
ཏུ་ཁྱེར་བ་དང༌། རྣམ་རྟོག་གང་ཡང་མེད་པར་དེའི་ནང་དྲི་བཟང་བླུགས་པའི་སྣོད་ལྟར་ཁྱེར། བརྒྱ་
བྱིན་གྱིས་ཞབས་ཏོག་ལེགས་པར་བསྒྲུབས་ཏེ་བཅོམ་ལྡན་འདས་ཀྱི་སྐུ་ཁམས་དྭངས་པ་དང་ཞལ་
གྱེས་ཞུས།
ཚུལ་དེ་དགེ་འདུན་རྣམས་ཀྱིས་མཐོང་སྟེ་སྨྲས་པ། ཨེ་མ། བརྒྱ་བྱིན་གྱིས་བཅོམ་ལྡན་འདས་ལ་
དད་གུས་འདི་ལྟར་བྱེད་པ་ནི་ཅི་འདྲའི་ངོ་མཚར་ཆེ་བ་ལ་ཨང་ཞེས་གླེང་མོལ་བྱས། བརྒྱ་བྱིན་གྱིས་
ལྷ་ཡུལ་གྱི་དཔལ་ཡོན་བཏང་སྟེ་བཅོམ་ལྡན་འདས་ལ་བསྙེན་བཀུར་ཞུ་བར་བཅར་བ་དང་བཤང་
ཏོག་དེ་དྲི་བཟང་བླུགས་པའི་སྣོད་ལྟར་ཁྱེར་བར་བསམས་ན་ངོ་མཚར་ཤིན་ཏུ་ཆེ། དེ་གསན་པ་དང་
བཅོམ་ལྡན་འདས་ཀྱིས་འདི་སྐད་ཅེས་བཀའ་བསྩལ། དགེ་འདུན་དག །ཁྱེད་ཅག་གླེང་སློང་གང་བྱེད་
དམ།བརྒྱ་བྱིན་གྱིས་ང་ལ་དད་གུས་བྱེད་པ་དེར་ངོ་མཚར་ཆེ་རྒྱུ་ཅི་ཡང་མེད།དེ་གང་གིས་ཕྱིར་ཞེ་ན།
ང་ལ་བརྟེན་ནས་བརྒྱ་བྱིན་རྒ་བའི་སྡུག་བསྔལ་ལས་གྲོལ་ཏེ་རྒྱུན་ཞུགས་ཀྱི་གོ་འཕང་ཐོབ་པ་དང༌།
ན་སོ་གཞོན་པའི་ལྷའི་དབང་པོ་ཞིག་ཏུ་གྱུར་ཏོ། །སྔོན་ཁོ་པ་ལྷའི་རོལ་མོ་མཁན་གྱིས་སྣ་དྲངས་ཏེ་
ངའི་དྲུང་དུ་ཡོང་བ་ན་འཆི་བའི་འཇིགས་པས་མནར་ཏེ། ལྷའི་ཚོགས་ཀྱི་དབུས་སུ་ཨིནྡསཱལཱ་བྲག་
ཕུག་(Indasala cave) ནང་འདུག་པའི་ཚེ། ངས་ཁོ་པར། ཁྱོད་ལ་འདྲི་འདོད་པའི་དྲི་བ་གང་ཡོད་
ཀྱང་དྲིས་ཤིག།གང་དྲིས་ཀྱང་ལན་འདེབས་པར་བྱའོ་ཞེས་སྨྲས་ཏེ།ཁོ་པའི་སྡུག་བསྔལ་བསལ་ལོ། །
དེ་ལྟར་སྡུག་བསྔལ་བསལ་པའི་རྗེས་ངས་ཁོ་པར་དམ་པའི་ཆོས་བསྟན་ནོ།
ཆོས་བསྟན་པའི་རྗེས་སེམས་ཅན་དུང་ཕྱུར་ཕྲག་བཞིས་དམ་པའི་ཆོས་རྟོགས་པ་དང༌།
བརྒྱ་བྱིན་རང་ཉིད་སྟན་དེ་གར་གནས་ཏེ་རྒྱུན་ཞུགས་ཀྱི་གོ་འཕང་ཐོབ་པ་དང་ན་སོ་གཞོན་པར་
གྱུར་ཏོ། །དེས་ན་ངས་ཁོ་པར་རླབས་ཆེན་གྱི་རོགས་བགྱིས་པས། ང་ལ་བཀུར་སྟི་བགྱིས་པ་
རིགས་སོ། །དགེ་འདུན་དག །སྐྱེས་བུ་དམ་པ་རྣམས་གོང་དུ་བཀུར་བ་དང་། དེ་བཞིན་དུ་དེ་དག་
དང་ལྷན་དུ་འགྲོག་པ་ནི་ཆེས་དགའ་བའི་གནས་སོ། །དེ་ལས་ལྡོག་སྟེ། གླེན་ཅིང་སྒྱིད་ལུག་པ་དང་
ལྷན་དུ་འགྲོགས་ན་སྡུག་བསྔལ་གྱི་རྒྱུ་ཉིད་དུ་ཟད་ཅེས་བདམས་སོ།།
བསྟན་དོན། སྐྱེས་བུ་དམ་པ་མཐོང་བ་བཟང་ཞིང་། དེ་དག་དང་ལྷན་དུ་འགྲོག་པ་ནི་རྟག་ཏུ་
བདེ་བའི་རྒྱུའོ། །གཏི་མུག་ཅན་དང་མི་འཕྲད་པ་དེ་ཉིད་རྟག་ཏུ་བདེ་བའོ།།
བསྟན་དོན། རྟག་ཏུ་གཏི་མུག་ཅན་དང་འགྲོག་མཁན་དེ་ཡུན་རིང་སྡུག་བསྔལ་གྱིས་གཟིར་
ཞིང༌། གཏི་མུག་ཅན་དང་འགྲོག་པ་ནི་དགྲ་རྣམས་གྲོགས་སུ་བསྟེན་པ་དང་འདྲ་བས། རྟག་ཏུ་སྡུག་
བསྔལ་འདྲེན་ནོ། དེ་ལས་ལྡོག་སྟེ། མཁས་པ་གྲོགས་སུ་བསྟེན་པ་ནི་སྤུན་ཉེ་འཕྲད་པ་དང་འདྲ་བས།
རྟག་ཏུ་བདེ་བ་འདྲེན་ནོ།།
བསྟན་དོན། སྐར་མའི་ལམ་ལ་བསིལ་ཟེར་ཅན་བསྟེན་པ་ལྟར། ཤེས་རབ་ལྡན་པ་དང༌། ཡོན་
ཏན་ཅན། བརྩོན་སེམས་ཆེ་བ། དོ་འཁུར་ཆེ་བ། རང་བཞིན་བཟང་བའི་སྐྱེས་བུ་དམ་པ་རྣམས་
གྲོགས་སུ་བསྟེན་པར་བྱའོ༎
འགྲེལ་པ། ཚིགས་སུ་བཅད་པ་གསུམ་པོ་འདི་དག་ནི་བཅོམ་ལྡན་འདས་མྱ་ངན་ལས་འདས་
པ་ཆེན་པོ་མངོན་དུ་མ་མཛད་སྔོན་གྱི་གསུང་ཡིན་ཅིང་། སྐུ་ལ་སྙུང་གཞི་བཞེས་པའི་སྐབས། ལྷ་
ཡུལ་ནས་བརྒྱ་བྱིན་གྱིས་བསྙེན་བཀུར་ཞུ་རུ་བཅར། བཅོམ་ལྡན་འདས་ཀྱིས་སྙུང་གཞི་བཞེས་པའི་
སྐོར་ནང་པའི་གསུང་རབ་ནང་ཞིབ་ཏུ་གསལ་ཞིང༌། སྙུང་གཞི་དེ་ལ་བརྟེན་ནས་མྱ་ངན་ལས་འདས་
པ་ཆེན་པོ་མངོན་དུ་མཛད་དགོས་པ་བྱུང༌། བཅོམ་ལྡན་འདས་ནི་འཇིག་རྟེན་ལས་འདས་པའི་གང་
ཟག་ཅིག་ཡིན་རུང་རྟག་པའི་རང་བཞིན་དུ་མིན་པར། ཀུན་ལྟར་སྐྱེ་རྒ་ན་འཆིའི་གཞན་དབང་དུ་
འགྱུར། དགུང་ལོ་བརྒྱད་ཅུར་སྐུ་མྱ་ངན་ལས་འདའ་བར་འགྱུར་བ་གཟིགས། འོན་ཏེ་མཉན་ཡོད་
དམ་རྒྱལ་པོའི་ཁབ་ལྟ་བུའི་གྲོང་ཆེན་ཁག་ནང་མིན་པར། རྩྭ་མཆོག་གྲོང་ལྟ་བུའི་ཐག་རིང་གི་གྲོང་
ཆུང་ནང་ཡོངས་སུ་མྱ་ངན་ལས་འདའ་རྒྱུར་ཞལ་ཆད་མཛད། ཡོངས་སུ་མྱ་ངན་ལས་འདས་པ་ཆེན་
པོ་མངོན་དུ་མཛད་པའི་སྐོར་རྒྱས་པ་ནི།
སྔོན་བཅོམ་ལྡན་འདས་འཁོར་ཀུན་དགའ་བོ་དང་བཅས་ཀཱ་ཀུ་དཱ་(Kakudha) རྫིང་བུར་
ཕེབས་ཏེ། དེར་ཆབ་བཞེས་པ་དང་སྐུ་ཁྲུས་གསོལ་རྗེས་ཆུ་ཀླུང་དེ་བརྒལ་ནས་ཤིང་ཨ་མྲའི་ཚལ་དུ་
བྱོན་ཏེ་ཚེ་དང་ལྡན་པ་མགར་བ་བསྐུལ་བྱེད་དང་ལྷན་དུ་བཀའ་མོལ་གནང༌། དེ་ནས་ཚེ་དང་ལྡན་པ་
ཀུན་དགའ་བོ་ལ་འདི་སྐད་ཅེས་བཀའ་བསྩལ་ཏོ། །མགར་བ་བསྐུལ་བྱེད་ཀྱིས་བདག་ལ་ཕུལ་བའི་
ཟས་བཟས་པའི་རྗེས་བདག་ནད་ཀྱིས་ཟིན་པར་བསྐུལ་བྱེད་འགྱོད་པར་མི་བྱ་ཞེས། འཁོར་དགེ་
འདུན་གྱིས་བསྐོར་ནས་ཡུལ་རྩྭ་མཆོག་གྲོང་གི་ས་ལའི་ཚལ་དུ་ཕེབས་ཏེ། ང་ཐང་ཆད་དེ་མལ་གསོ་
བར་འདོད་པས། ས་ལའི་ལྗོན་པ་གཉིས་ཀྱི་དབུས་སུ་ཁ་བྱང་དུ་གཏད་པའི་མལ་ཁྲི་ཞིག་གྲ་སྒྲིག་
གྱིས། ཞེས་ཀུན་དགའ་བོར་བཀའ་མངགས།
དེ་ལྟར་གྲ་སྒྲིག་བགྱིས་པའི་གཟིམ་ཁྲིའི་སྟེང་བཅོམ་ལྡན་འདས་ཀྱིས་སེང་གེའི་ཉལ་སྟབས་
སུ་གཞོགས་གཡས་པ་ས་ལ་ཕབ་ནས་ཐུགས་རྩེ་གཅིག་ཏུ་མཉམ་པར་བཞག་སྟེ་བཞུགས་སོ། །
དེའི་ཚེ་ས་ལའི་ལྗོན་ཤིང་གཉིས་ཀྱི་ལོ་འདབ་ཡོངས་སུ་རྒྱས་ཏེ་ཐུར་དུ་འཕྱངས་པ་དང་། སྟེང་ནས་
ཤིན་ཏུ་མཛེས་པའི་མེ་ཏོག་གི་ཆར་པ་བབས། སུམ་ཅུ་རྩ་གསུམ་ནས་ཙན་དན་གྱི་་ཕྱེ་མ་ས་ལ་ལྷུང་
བ་བཅས་ཀྱིས་བཅོམ་ལྡན་འདས་ཀྱི་སྐུ་ལ་མཆོད་པའི་ཚུལ་གྱིས་བཀླུབས། ཕྱོགས་ཀུན་ཏུ་ཤིན་ཏུ་
སྙན་པའི་རོལ་དབྱངས་ཀྱིས་ཁེངས། དེ་ནས་བཅོམ་ལྡན་འདས་ཀྱིས་ཀུན་དགའ་བོར་འདི་སྐད་ཅེས་
བཀའ་བསྩལ། ཀུན་དགའ་བོ། མེ་ཏོག་དང༌། ཙན་དན་གྱི་ཕྱེ་མ། ཤིན་ཏུ་སྙན་པའི་རོལ་དབྱངས་འདི་
དག་ནི་བདག་ལ་མཆོད་པའི་ཚུལ་དུ་ཕུལ་ཀྱང༌། མཆོད་པ་འདི་ཙམ་གྱིས་མི་འགྲིགས་སོ། །རབ་
བྱུང་ཕོ་མོ་དང་སྐྱེས་པའམ་བུད་མེད་རྗེས་འཇུག་སུ་ཡིན་རུང་ངས་བསྟན་པའི་ཆོས་དང་མཐུན་པར་
གནས་ན། དེས་ང་ལ་ཚུལ་བཞིན་དུ་གུས་པ་དང༌། དེས་ང་ལ་ཚུལ་བཞིན་དུ་མཆོད་པས། དེ་ནི་བླ་
ན་མེད་པའི་མཆོད་པའོ། །ཀུན་དགའ་བོ། དེའི་ཕྱིར་ཁྱོད་ཀྱིས་ངས་བསྟན་པའི་ཆོས་དང་མཐུན་པར་
སྤྱད་ཅིང་ཞུགས་ཏེ། དེ་དེ་བཞིན་དུ་གཞན་ལ་སྟོན་ཅིག །ཅེས་བདམས་སོ།།
དེའི་ཚེ་ཚེ་དང་ལྡན་པ་ཨུཔབཱན་(Upavana) བཅོམ་ལྡན་འདས་ཀྱི་སྐུ་མདུན་དུ་འགྲོང་པོར་
གནས་ཏེ་རླུང་གཡབ་གཡོབ་བཞིན་པ་ན། བཅོམ་ལྡན་འདས་ཀྱི་ཐུགས་ལ་མ་བཟོད་པར་ཟུར་ཞིག་
ཏུ་སྡོད་དུ་བཅུག །ཨུཔབཱན་ནི་དུས་ཡུན་རིང་པོའི་སྔོན་ནས་བཅོམ་ལྡན་འདས་ཀྱི་ཞབས་ཕྱི་ཡིན་
པ་ཚེ་དང་ལྡན་པ་ཀུན་དགའ་བོས་ཤེས་སྟབས། ཟུར་ཞིག་སྡོད་དུ་བཅུག་དོན་ཅི་ཡིན་མ་ཤེས་པར་
དེ་མུར་བཅོམ་ལྡན་འདས་ལ་འདི་སྐད་ཅེས་གསོལ། ཚེ་དང་ལྡན་པ་ཨུཔབཱན་ཟུར་ཞིག་ཏུ་སྡོད་དུ་
བཅུག་དོན་ཅི་ལགས་སམ་ཞེས་ཞུས་པས། བཅོམ་ལྡན་འདས་ཀྱིས་འདི་སྐད་ཅེས་བཀའ་བསྩལ་
ཏོ༑ ༑དེའི་ཚེ་ས་ལའི་ཚལ་གྱི་ས་ནས་དཔག་ཚད་བཅུ་གཉིས་བར་ཐ་ན་ཁབ་གཅིག་ཀྱང་འཇོག་སའི་
གུ་ཡུལ་མེད་པར། མཐོ་རིས་ཀྱི་གནས་ནས་སེམས་ཅན་གྲངས་ལས་འདས་པ་འཚང་ག་ཤིག་
ཤིག་ངང་བཅོམ་ལྡན་འདས་ཀྱི་མཐའ་མའི་མཇལ་ཁ་ཞུ་ཕྱིར་འོངས་མོད་ཀྱི། ཨུཔབཱན་ངའི་འགྲམ་
དུ་ལངས་ནས་ཡོད་སྟབས་བསྒྲིབས་པས་ཁོང་ཚོས་འཁང་ར་བྱེད་ཀྱིན་གདའ་ཞེས་གསུངས། ཡང་
བཅོམ་ལྡན་འདས་ཀྱི་ཞལ་ནས། ང་མྱ་ངན་ལས་འདའ་བར་འགྱུར་ཤེས་འཕྲལ་འཇིག་རྟེན་པའི་ལྷ་
རྣམས་སྡུག་བསྔལ་གྱིས་མནར་བའི་ཚུལ་དང༌། ཡང་འདོད་ཆགས་དང་བྲལ་ཞིང་བག་དང་ལྡན་པའི་
ལྷ་རྣམས་ཀྱིས་འཆི་བ་མི་རྟག་པའི་རང་བཞིན་ལ་བསམས་ནས་རང་གིས་རང་ལ་སེམས་གསོ་བྱེད་
པའི་ཚུལ་ཡང་གསུངས་སོ།།
སླར་བཅོམ་ལྡན་འདས་ཀྱིས་ཀུན་དགའ་བོར་འདི་སྐད་ཅེས་བཀའ་བསྩལ། །རིགས་ཀྱི་
བུ༑ དེ་ལ་གནས་བཞི་ཡོད་ཅིང་། དད་སེམས་ཆེ་བའི་རྗེས་འཇུག་པ་ཞིག་གིས་ཚོར་བ་དང་བཅས་
མཇལ་དགོས་སོ། །གནས་བཞི་པོ་ནི། སངས་རྒྱས་འཁྲུངས་སའི་གནས་དང་། སངས་རྒྱས་སའི་
གནས། ཆོས་འཁོར་བསྐོར་སའི་གནས། མྱ་ངན་འདའ་སའི་གནས་བཅས་སོ། །གང་དག་གནས་
མཇལ་དུ་བསྐྱོད་པའི་ཚེ་གནས་བཞི་པོ་གང་རུང་དུ་ཤི་འཕོས་པ་ན། ཕྱི་མ་སྐྱེ་གནས་བཟང་པོ་ཞིག་
འཐོབ་བོ། །ཞེས་གསུངས།
ཚེ་དང་ལྡན་པ་ཀུན་དགའ་བོར་ལན་མཛད་པའི་ཚེ། བཅོམ་ལྡན་འདས་མྱ་ངན་ལས་འདས་
པའི་རྗེས་འཁོར་ལོས་སྒྱུར་བའི་རྒྱལ་པོ་ལྟར་གཤིན་ཆོག་བྱས་ཏེ། གུས་པའི་ཚུལ་དུ་ལམ་བཞི་མདོ་
ཁག་ལ་གདུང་རྟེན་རེ་བཞེངས་ཤིག་ཅེས་དང༌། གདུང་རྟེན་དེ་དག་ཀྱང་གང་ཟག་བཞིའི་དྲན་རྟེན་དུ་
བཞེངས་དགོས་ཤིང༌། བཞི་པོ་ནི། བཅོམ་ལྡན་འདས་དང་། རང་སངས་རྒྱས་ཤིག་དང་། བཅོམ་
ལྡན་འདས་ཀྱི་སློབ་མ་ཞིག །འཁོར་ལོས་སྒྱུར་བའི་རྒྱལ་པོ་བཅས་སོ།།
རྩྭ་མཆོག་གྲོང་ལྟ་བུའི་གྲོང་ཆུང་ཆུང་ནང་མིན་པར། ཅམྦཱ་(Campa) ལྟ་བུའི་གྲོང་ཆེན་ནང་
བཅོམ་ལྡན་འདས་མྱ་ངན་ལས་འདའ་རྒྱུར་ཚེ་དང་ལྡན་པ་ཀུན་དགའ་བོས་རེ་བ་བྱས། རྒྱལ་པོའི་
ཁབ་ཀྱིས་རྩྭ་མཆོག་གྲོང་ནི་ལོ་རྒྱུས་ཡུན་རིང་ལྡན་པའི་གྲོང་ཁྱེར་ཆེན་པོ་ཞིག་ཡིན་པར་བཤད་ཅིང༌།
བཅོམ་ལྡན་འདས་མྱ་ངན་ལས་འདའ་སྐོར་རྩྭ་མཆོག་གྲོང་གི་མཱལླའི་རྒྱལ་སྲས་ལ་བརྡ་སྤྲོད་རྒྱུ་ཚེ་
དང་ལྡན་པ་ཀུན་དགའ་བོར་མངགས་པ་ལྟར། མཱལླ་རྣམས་མྱ་ངན་གྱིས་མནར་ཏེ་ས་ལའི་ཚལ་དུ་
འོངས་ནས་བཅོམ་ལྡན་འདས་ལ་གུས་ཕྱག་བཙལ་ལོ།།
དེའི་ཚེ་མིང་ལ་སུབྷདྡྷ་(Subhaddha)ཞེས་པའི་གནས་ངེས་མེད་དུ་རྒྱུ་བའི་དཀའ་ཐུབ་ཅན་
ཞིག་ཡོད་པ་དེས་གནད་དོན་ག་གེ་མོ་ཞིག་གསེད་དཀྲོལ་སླད་བཅོམ་ལྡན་འདས་མཇལ་དུ་བཅར་
མོད་ཀྱི། ཀུན་དགའ་བོས་གཟིམ་སྒོ་ལན་གསུམ་བཀག་སྟེ་ནང་དུ་མ་བཏང༌། འོན་ཏེ་བཅོམ་ལྡན་
འདས་ཀྱིས་ཁོ་གཉིས་ཀྱི་གླེང་མོལ་གསན་པས་ནང་དུ་བོས། སུབྷདྡྷའི་སེམས་ནང༌། ཀུན་ཏུ་རྒྱུ་པཱུརྞཀསྶཔ།(Purana Kassapa) ལ་NHANH HẾTTH
ལ་སོགས་པའི་ཆོས་ཀྱི་སློབ་དཔོན་དྲུག་པོ་དག་ཡང་དག་པའི་
ལམ་ན་ཡོད་མེད་ཤེས་འདོད་པས། བཅོམ་ལྡན་འདས་ཀྱི་ཞལ་ནས། གང་དག་འཕགས་པའི་ལམ་
ཡན་ལག་བརྒྱད་པོར་གནས་པ་རྣམས་ཡང་དག་པ་ཐར་པའི་ལམ་ལ་གནས་སོ། །ཞེས་གསུངས་
ཏེ༑ གང་གི་ཆེས་མཐའ་མའི་སློབ་མར་ཞལ་གྱིས་བཞེས་སོ། །ཡང་དགེ་འདུན་རྣམས་ལ་བསླབ་
བྱའི་གདམས་ངག་ཟབ་མོ་གནང་སྟེ། མ་འོངས་པ་ན་བསླབ་པ་གཞོན་པའི་དགེ་འདུན་རྣམས་ཀྱིས་
བསླབ་པ་རྒན་པ་རྣམས་ལ་མིང་དང༌། རིགས། གྲོགས་བཅས་ཀྱི་སྒོ་ནས་འབོད་མི་རིགས་པར།
ཅིས་ཀྱང་གུས་པའི་ཚུལ་གྱིས་བཀུར་འོས་སོགས་ཀྱི་ཞེ་སའི་འབོད་ཚིག་སྤྲོད་དགོས། འོན་ཏེ་རྒན་
པ་རྣམས་ཀྱིས་གཞོན་པར་གྲོགས་སམ་རིགས་ཀྱི་སྒོ་ནས་འབོད་རིགས་སོ། །ཞེས་གསུངས།
ཡང་བཅོམ་ལྡན་འདས་ཀྱི་ཞལ་ནས། ཅི་སྟེ་སངས་རྒྱས་དང༌། ཆོས། དགེ་འདུན་གྱི་སྡེ།
མ་མ་བསྒྲུབ་པ་ཉམས་ལེན་བཅས་ལ་ཐེ་ཚོམ་མམ་དོགས་གཞི་འདྲ་མཆིས་ཚེ། ད་ལྟ་ཉིད་དུ་འདྲི་
ན་ཆོག་པ་ལས། མ་འོངས་པ་ན་བཅོམ་ལྡན་འདས་སླར་མཇལ་བར་འགྱུར་རོ་ཞེས་བཤོལ་འདེབས་
པར་མི་བྱའོ། །ཞེས་བཀའ་བསྩལ་ཏོ། །དེ་ལྟར་བཅོམ་ལྡན་འདས་ལན་གསུམ་གསུངས་ཀྱང་དྲི་བ་
ཞུ་མཁན་མ་བྱུང༌། དེ་ནས་བཅོམ་ལྡན་འདས་ཀྱིས་དགེ་འདུན་རྣམས་ལ་མཐའ་མའི་གདམས་པ་
གནང་བའང༌། དགེ་འདུན་དག །ངས་ཁྱེད་ཅག་ལ་གདམས་པར་བྱའོ། །འདུས་བྱས་ཐམས་ཅད་
མི་རྟག་པ་ཉིད་ལས་མ་འདས་པར། ཐར་པ་འཐོབ་པ་ལ་བརྩོན་པར་བྱའོ་ཞེས་གསུངས་ཏེ། ཐུགས་
བསམ་གཏན་གྱི་རིམ་པ་མང་པོ་ཞིག་ལ་མཉམ་པར་བཞག་པ་དང་། མི་རིང་བར་ཏིང་ངེ་འཛིན་ལས་
ལྡང་སྟེ་ཡོངས་སུ་མྱ་ངན་ལས་འདས་པས། དེ་མ་ཐག་ས་གཞི་ཐམས་ཅད་གཡོས་ཏེ་འཇིགས་སུ་
རུང་བའི་སྒྲ་གྲགས་པ་དང་། ནམ་མཁའ་ལས་འབྲུག་སྒྲ་གྲགས་སོ།།
བཅོམ་ལྡན་འདས་མྱ་ངན་ལས་འདས་པ་དང་། ༙ཚེ་དང་ལྡན་པ་ཨནུ་རུ་དྡ་(Anuruddha) ན
རེ༑ཉོན་མོངས་པའི་དྲི་མས་མ་གོས་པའི་སངས་རྒྱས་ཀྱི་ཐུགས་ཀྱི་ཉེ་བར་རྒྱུ་བ་འགགས་ཏེ། བདེ་
བ་ཆེན་པོ་དབྱིངས་སུ་མྱ་ངན་ལས་འདས་སོ། །དཀའ་སྤྱད་དྲག་པོས་སྡུག་བསྔལ་མཐའ་དག་ལས་
བྲལ་ནས་ཐུགས་རབ་ཏུ་ཞི་བར་མཛད་པ་ནི་མར་མེ་ཤི་བ་མཚུངས་སོ་ཞེས་སྨྲས། ཚེ་དང་ལྡན་པ་
ཀུན་དགའ་བོ་ན་རེ། བཅོམ་ལྡན་འདས་མྱ་ངན་ལས་འདས་པའི་རྗེས་བདག་མྱ་ངན་དང་འཇིགས་
པས་མནར་ཏེ་ལུས་ཀྱི་བ་སྤུ་ཡང་གཟིངས་སོ་ཞེས་སྨྲས། བྲམ་ཟེ་སཧམཔཏི་(Sahampati) ན་རེ།
སྟོབས་ཀྱི་ཕ་རོལ་ཏུ་ཕྱིན་པ་དང་རྣམ་པར་ཐམས་ཅད་མཁྱེན་ཏེ་འཇིག་རྟེན་ན་ཆེས་ངོ་མཚར་ཆེ་
བའི་སྐྱེས་བུ་དམ་པ་འདི་འདྲ་བ་མྱ་ངན་ལས་འདས་ན། སེམས་ཅན་གཞན་ཐམས་ཅད་མཐར་འཆི་
འཕོ་བ་ནི་ཆོས་ཉིད་དོ་ཞེས་སྨྲས། བརྒྱ་བྱིན་ན་རེ། འདུས་བྱས་ཐམས་ཅད་མི་རྟག་ཏུ་བདེན་ཅིང༌།
ཐམས་ཅད་སྐྱེ་བ་དང་འཇིག་པའི་རང་བཞིན་ཙམ་དུ་ཟད་དེ། གང་སྐྱེས་པ་ནི་མཐར་འཇིག་པའི་
མཐའ་ཅན་དུ་ངེས་སོ་ཞེས་སྨྲས། དགེ་འདུན་རྣམས་མྱ་ངན་གྱིས་ཆོ་ངེ་བཏོན་པས། ཚེ་དང་ལྡན་པ་
ཨནུརུདྡྷས་ཆོ་ངེ་འདོན་པར་མི་བྱའོ་ཞེས་ཁ་ཏུ་བྱས།
ཚེ་དང་ལྡན་པ་ཨནུརུདྷ་དང་ཚེ་དང་ལྡན་པ་ཀུན་དགའ་བོས་ནུབ་མོ་དེའི་རིང་ཆོས་ཀྱི་
སྐོར་བགྲོ་གླེང་བྱས། དེ་ནས་བཅོམ་ལྡན་འདས་མྱ་ངན་ལས་འདས་པའི་ཡིད་སྐྱོའི་གནས་ཚུལ་
དེ་རྩྭ་མཆོག་གྲོང་གི་མཱལླའི་རྒྱས་སྲས་ཀྱི་སྙན་དུ་གསོལ་རྒྱུར་ཨནུརུདྷས་བསམ་ཚུལ་བཤད། དེ་
བཞིན་ཀུན་དགའ་བོས་དགེ་སློང་གཞན་ཞིག་དང་ལྷན་དུ་བསྐྱོད་དེ་ཡིད་སྐྱོའི་གནས་ཚུལ་དེ་བརྡ་
ལན་བསྐྱལ། མཱལླའི་རྒྱས་སྲས་དང་ཡུལ་མི་ཚོས་ཐོས་མ་ཐག་མྱ་ངན་གྱིས་ཡོངས་སུ་མནན་ཏེ་སྨྲེ་
སྔགས་དིར་དིར་བསྒྲགས་སོ།།
མཱལླ་བ་རྣམས་་ཀྱིས་ཕོ་བྲང་ནང་གི་མེ་ཏོག་དང་དྲི་བཟང་ཐམས་ཅད་བསྣམས་ཏེ་བཅོམ་ལྡན་
འདས་ཀྱི་སྐུ་གདུང་མཇལ་དུ་བསྐྱོད་དེ། ཉིན་བདུན་རིང་སྐུ་གདུང་ལ་མཆོད་པ་རྒྱ་ཆེ་བྱས། ཉིན་
བདུན་པ་དེར་མཱལླའི་འགོ་དཔོན་བརྒྱད་ཀྱིས་རང་རང་གི་ལུས་གཙང་མར་བཀྲུས་ནས་གོས་གཙང་
གྱོན་ཏེ། ལྷོའི་རྒྱལ་སྒོ་བརྒྱུད་སྐུ་གདུང་ཞུགས་འབུལ་སླད་གདན་འདྲེན་ཞུ་གྲབས་བྱེད་སྐབས། སྐུ་
གདུང་ལ་འགུལ་སྐྱོད་ཙམ་ཡང་བཏང་མ་ཐུབ་སྟབས། ཚེ་དང་ལྡན་པ་ཨནུརུདྷ་ལ་དྲིས། ཨནུརུདྷས་
སྨྲས་པ། བཅོམ་ལྡན་འདས་ཀྱི་སྐུ་གདུང་འདི་ལ་ལྷ་རྣམས་ཀྱིས་མཆོད་ཅིང་བྱང་སྒོ་ནས་གྲོང་ཁྱེར་
གྱི་དབུས་སུ་གདན་དྲངས་ཏེ། ད་གཟོད་ཤར་སྒོ་བརྒྱུད་རྩྭ་མཆོག་གྲོང་དུ་མཀུཏབནྡྷན་(Makuta-
bandhana) ཞེས་པའི་གནས་སུ་སྐུ་གདུང་ཞུགས་འབུལ་བྱ་རྒྱུ་ནི་ལྷ་རྣམས་འདོད་དོ་ཞེས་སྨྲས།
དེས་ན་ལྷ་རྣམས་ཀྱི་རེ་འདོད་ལྟར་རེ་ཞིག་བཞག་གོ།
མི་རིང་བར་རྩྭ་མཆོག་གྲོང་གི་ཕྱོགས་གང་སར་ལྷའི་མེ་ཏོག་གི་ཆར་པ་བབས་ཏེ་མཛེས་
པའི་རྒྱན་གྱིས་སྤྲས། ལྷ་དང་མཱལླ་བ་རྣམས་ཀྱིས་མེ་ཏོག་དང༌། དྲི་བཟང་། རོལ་མོ་དང་བཅས་སྐུ་
གདུང་ལ་མཆོད་པ་ཕུལ་ཏེ། རྩྭ་མཆོག་གྲོང་གི་མཀུཏབནྡྷནར་གདན་དྲངས། ཚེ་དང་ལྡན་པ་ཀུན་
དགའ་བོའི་ལམ་སྟོན་གྱི་ཐོག་ནས་འཁོར་ལོས་སྒྱུར་བའི་རྒྱལ་པོ་ལྟར་མཆོད་པ་རྒྱ་ཆེར་བཤམས།
མཱལླའི་འགོ་དཔོན་བཞིས་གོས་གསར་པ་གྱོན་ཏེ་སྐུ་གདུང་ཞུགས་འབུལ་གནང་ཐབས་བགྱིས་ཀྱང་
སྐུ་ལ་མེ་ཡིས་མ་ཚུགས། དེས་ན་ཚེ་དང་ལྡན་པ་ཨནུརུདྷ་ལ་དྲིས་པས། འོད་སྲུང་ཆེན་པོ་བྱོན་
ནས་སྐུ་གདུང་ལ་མཆོད་པ་མ་གྲུབ་བར་སུས་ཀྱང་ཞུགས་འབུལ་མི་ནུས་སོ། །ཞེས་སྨྲས་མ་ཐག་
ཚེ་དང་ལྡན་པ་འོད་སྲུང་ཆེན་པོ་འཁོར་དགེ་འདུན་ལྔ་བརྒྱ་དང་བཅས་ཡུལ་པབ་(Pava) ཡུལ་
ནས་རྩྭ་མཆོག་གྲོང་དུ་བྱོན། ཕེབས་ལམ་དུ་ལམ་ཟུར་ན་ཤིང་སྡོང་ཞིག་གི་གྲིབ་བསིལ་འོག་སྐུ་ངལ་
གསོས་ནས་བཞུགས་པའི་ཚེ། རྩྭ་མཆོག་གྲོང་གི་ཕྱོགས་ནས་རྣལ་འབྱོར་པ་ཞིག་ལག་ཏུ་མེ་ཏོག་
བསྣམས་ཏེ་འོང་བ་གཟིགས། འོད་སྲུང་ཆེན་པོས། མཆེད་གྲོགས་ལགས། ཁྱེད་ཀྱིས་ངེད་ཅག་གི་
བླ་མ་མཁྱེན་ནམ་ཞེས་དྲིས་པས། ཤེས་ཀྱི་ཡོད་མཆེད་གྲོགས་ལགས། ཁོང་ནི་དགེ་སྦྱོང་གོའུ་ཏ་མ་
ཡིན་ཞིང༌། ཉིན་བདུན་གྱི་སྔོན་སྐུ་མྱ་ངན་ལས་འདས་སོ། །མེ་ཏོག་འདི་ངས་སྐུ་མྱ་ངན་ལས་འདའ་
སའི་གནས་ལས་ཁྱེར་རོ། །ཞེས་ལན་བཏབ།
ཡིད་སྐྱོའི་གཏམ་དེ་ཐོས་པ་དང་འཁོར་དགེ་འདུན་རྣམས་སྡུག་བསྔལ་གྱིས་གཟིར་ནས་སྨྲེ་
སྔགས་བཏོན། འོན་ཏེ་དེ་དག་ལས་བློ་ཁ་མཐོ་བའི་དགེ་འདུན་པ་ཞིག་གིས་མི་རྟག་པའི་རང་བཞིན་
ལ་བསམས་ནས་གཞན་རྣམས་ལ་སེམས་གསོ་བྱས། ལོ་ན་མཐོ་བོར་ཆོས་སྒོར་ཞུགས་པའི་མིང་
ལ་སུ་བྷདྡ(Subhadda)ཞེས་པའི་དགེ་འདུན་པ་ཞིག་གིས། ད་ནས་་བཟུང་ཆོས་ཁྲིམས་སོགས་
སྲུང་དགོས་དོན་མེད་ཟེར། བཅོམ་ལྡན་འདས་མྱ་ངན་ལས་འདས་རྗེས་ཁོ་པའི་སེམས་ནང་བཟོད་
ཡང་དུ་སོང༌། ཚེ་དང་ལྡན་པ་འོད་སྲུང་ཆེན་པོས་རྩྭ་མཆོག་གྲོང་དུ་བྱོན་པའི་དགེ་འདུན་པ་རྣམས་
ལ་བླང་དོར་མཛད་དོ༎
འོད་སྲུང་ཆེན་པོ་རྩྭ་མཆོག་གྲོང་དུ་མཱལླའི་མཀུཏབནྡྷན་ཞེས་པའི་གནས་སུ་བྱོན་མཚམས་
སྐུ་གདུང་གི་དྲུང་དུ་ཤར་རེར་ཕེབས་ནས་ལག་གཉིས་ཐལ་མོ་སྦྱར་ཏེ། སྐུ་གདུང་ལ་སྐོར་བ་ལན་
གསུམ་བྱས། དེ་ནས་སྐུ་གདུང་ལ་བསྒྲོན་པའི་ཆོས་གོས་བཤུས་རྗེས་མཆོད་པ་མཛད། འཁོར་དགེ་
འདུན་ལྔ་བརྒྱས་ཀྱང་མཐའ་མའི་གུས་ཕྱག་ཕུལ་མ་ཐག་སྐུ་གདུང་ལ་མེ་ངང་གིས་བཞེས་ཏེ། མེ་
རླབས་འཕྱུར་བའི་ཁྲོད་དུ་འཐིམ་པ་དང༌། སྟེང་དང༌། འོག །མཱལླའི་གནས་ནས་དྲི་བཟང་ཐུལ་བའི་
ཆུ་ཀླུང་བབས་ཤིང་། སྐུ་གདུང་གི་རིང་བསྲེལ་ཉིན་བདུན་རིང་གྲོང་ཁྱེར་གྱི་ཆོམས་ཆེན་ནང་མཆོད་
པའི་ཡུལ་དུ་བཀུར།
ཡུལ་མགདྷའི་རྒྱལ་པོ་མ་སྐྱེས་དགྲ་དང་། ཡངས་པ་ཅན་གྱི་ལིཅྕབིའི(Licchavi)རིགས་
དང༌། གྲོང་ཁྱེར་སེར་སྐྱའི་གནས་ཀྱི་ཤཱཀྱའི་རིགས་དང༌། ཡུལ་ཨལླཀཔྤའི་(Allakappa) བུལིསཱའི་
(Bulis) རིགས་དང་། ཡུལ་རཱམགཱམའི་(Ramagama) ཀོ་ལི་ཡའི་རིགས་དང༌། ཡུལ་པབའི་
(Pava) མཱལླའི་རིགས་དང༌། ཡུལ་བེཐདཱིཔའི་(Vethadipa) བྲམ་ཟེའི་རིགས་བཅས་ཀྱིས་བཅོམ་
ལྡན་འདས་ཀྱི་ཤུལ་ལ་རྩོད་ལེན་བྱས། འོན་ཏེ་བཅོམ་ལྡན་འདས་རྩྭ་མཆོག་གྲོང་གི་མཱལླའི་རིགས་
རྒྱུད་ཀྱི་རྒྱལ་པོའི་ཁབ་ཏུ་མྱ་ངན་ལས་འདས་སྟབས་མཱལླའི་རིགས་རྒྱུད་རྣམས་ཀྱིས་བདག་ཏུ་བཟུང་
སྟེ་སུ་ལའང་མ་སྤྲད། དེའི་ཚེ་བྲམ་ཟེ་དོན་(Dona) ཞེས་བྱ་བ་ན་རེ། འཇིག་རྟེན་ན་བཟོད་པའི་ཆོས་
སྟོན་མཁན་གྱི་སྐྱེས་བུ་དམ་པ་འདི་འདྲ་བ་ཞིག་གི་ཤུལ་ལ་ཧབ་ཐོབ་བྱེད་པ་ཅིས་ཀྱང་མི་རིགས་
སོ༑ ༑ཞེས་ཤུལ་རྣམས་དུམ་བུ་བརྒྱད་དུ་བགོས་ཏེ་རང་རང་སོ་སོར་སྤྲད། དེ་ནས་རང་རང་སོ་སོའི་
ཁབ་ཏུ་སངས་རྒྱས་ཀྱི་རིང་བསྲེལ་བཞུགས་པའི་གདུང་རྟེན་རེ་བཞེངས་ཤིག །ཅེས་སྨྲས་སོ།།
བདེ་བའི་སྡེ་ཚན་ཏེ། ལེའུ་བཅོ་ལྔ་པའོ།། །།
རང་གིས་ཐོས་ཟེར་འཕྲལ་དུ་ཡིད་མ་གཏོད༎
མི་རབས་མང་བརྒྱུད་ཙམ་ཕྱིར་ཡིད་མ་གཏོད།།
མང་པོས་སྨྲས་པའི་ཕྱིར་ན་ཡིད་མ་གཏོད།
རང་གི་ཆོས་ནས་གསུངས་ཕྱིར་ཡིད་མ་གཏོད།།
བཤེས་དང་རྒན་པ་ཚད་བྱས་ཡིད་མ་གཏོད།།
འོན་ཏེ་ལེགས་པར་བརྟགས་ཤིང་དཔྱད་ནས་ནི༎
རིག་དང་མཐུན་ཞིང་ཀུན་ལ་ཕན་མཐོང་ཚེ༎
དེ་ལ་ཡིད་གཏོད་དེ་ལ་གནས་པར་བྱ།། ཀཱལཱམའི་མདོ་ལས།

